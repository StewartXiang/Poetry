题目,朝代,作者,内容
画蝉,元末明初,丁鹤年,饮露身何洁，吟风韵更长。斜阳千万树，无处避螳螂。
题天柱山图,元末明初,丁鹤年,拔翠五云中，擎天不计功。谁能凌绝顶，看取日升东。
暮春感怀 其一,元末明初,丁鹤年,杜宇声声唤客愁，故园何处此登楼。落花飞絮成春梦，剩水残山异昔游。歌扇多情明月在，舞衣无迹彩云收。东皇去后韶华尽，老圃寒香别有秋。
暮春感怀 其二,元末明初,丁鹤年,四十无闻懒慢身，放情丘壑任天真。悠悠往事杯中物，赫赫时名扇外尘。短策看云松寺晚，疏帘听雨草堂春。山花水鸟皆知己，百遍相过不厌频。
玩鞭亭,元末明初,张宪,畸乌压营营作声，红光紫电围金钲。黄须小龙马上笑，白首饥豺梦里惊。老奴怒掷珊瑚枕，追兵起合琉璃井。巴马东归疾似风，道傍遗粪如冰冷。健儿空玩七宝鞭，荆台老姥功谁传？
和西湖竹枝词,元末明初,曹睿,昨夜西湖月色多，照见郎君金叵罗。明朝江头放船去，江亭风雨奈君何。
舟次严滩,元末明初,金涓,八月桐江曲，青蘋未著花。乱云低压树，细水浅流沙。到郭无多路，依山有几家。故人成远别，相望各天涯。
玩月,元末明初,叶颙,天阔海波平，飞空一镜明。乌栖烟树冷，蟾浴石潭清。素魄流金液，孀娥舞玉京。周旋云鬓乱，缥缈羽衣轻。短世人空老，长生药未成。桂林秋万顷，茅屋夜三更。芳砌铺冰雪，疏帘飏水晶。穿窗微弄色，当户寂无声。屡动袁宏兴，狂呼庾亮名。神光亿万丈，照我七尺形。我喜不能寐，起坐尘梦醒。凉飙吹华发，霜髦被长缨。登高发清啸，万壑虚泠泠。长天净如洗，满座人皆惊。清虚异人境，萧爽真蓬瀛。胡为生尘土，汨没劳经营。安得齐云梯，独步游黄庭。琼楼恣观览，呼吸瑶华精。吟咏玩佳景，千秋遗世情。
海月岩二首 其一,元末明初,赵汸,踏尽崔嵬倚石门，海风山月满岩峦。自言仙室依蓬岛，不觉人寰变广寒。千载扬尘安可测，一杯对景且为欢。岩前浴日皆诗景，唤醒东坡仔细看。
海月岩二首 其二,元末明初,赵汸,架岩凿石有规模，不学桃源旧画图。亭作人稀林鸟乐，锡飞天老野云孤。雨余石井泉深浅，烟淡虎门山有无。说与山灵莫分别，从教仙穴看浮屠。
秋日即事 其二,元末明初,刘基,杨柳新栽半出篱，夜深鸟鹊自鹭枝。露凉月淡空烟暝，啼到金鸡报晓时。
秋日即事 其三,元末明初,刘基,九月东风露不寒，蟪蛄相庆语檐端。野人便拟开荒径，剩种忘忧与合欢。
秋日即事 其四,元末明初,刘基,摇落江皋草满烟，秋光何处不堪怜。夜凉银汉低城阙，卧听蛩声似筦弦。
秋日即事 其十二,元末明初,刘基,满天星月一庭烟，坐掩衡门思悄然。漫想明珠成薏苡，却嫌黄菊似金钱。
秋日即事 其十三,元末明初,刘基,疏雨鸣檐月在云，马蹄初歇夜将分。雁行却向城头过，何处砧声隐隐闻。
秋日即事 其十四,元末明初,刘基,江上秋高暑未归，照书犹有数萤飞。东风可是怜游子，不遣看天忆授衣。
和刘氏蓬轩歌,元末明初,郭钰,往与丹邱仙人泛舟弱水之西，采药蓬莱之下，笑坐蓬窗中，蓬外春如画。三生不得尘缘谢，老去人间结茅舍。却羡刘郎所作之蓬轩，山水娱人甚潇洒。春风淡沲春云阴，花枝窈窕帘栊深。刘郎酒初醒，独坐蓬轩吟。月浸澄江雁无影，桂树吹香秋夜永。刘郎歌未终，更向蓬轩饮。蓬轩饮后醉复眠，楼船美人散如烟，英雄回首皆成仙。千金买闲不惜费，何日蓬轩容我醉。挂衣薜萝落岩花，荡桨芙蓉弄秋水。夜半天风捲翠涛，种来修竹齐云高。待把长虹系明月，海上重来钓六鳌。
题郭伯澄西崦山居,元末明初,郭钰,白日上东山，晴光射西崦。西崦山人开晓关，一襟煖翠浓如染。门前流水玉虹明，树上啼莺金羽轻。自扫落花客初到，共题修竹诗先成。十载战尘迷道路，西崦只今成久住。移竹春深长子孙，种梅晚岁为宾主。丈夫扬眉天地间，山林朝市俱等闲。出为公卿入为士，古人高节非难攀。闻君近年深闭户，乌帽青灯读书苦。剑寒新淬冰雪光，松老终无栋梁具。西崦山深竹径微，我来欲共薜萝衣。一朝富贵逼君去，燕雀空羡冥鸿飞。
采蕨歌,元末明初,郭钰,朝采蕨，南山侧。暮采蕨，北山北。穿云伐石飞星裂，手脚冻皴腰欲折。紫芽初长粉如脂，瘦根蟠屈蛟蛇结。吞声出门腹已饥，猿啼风摆藤萝衣。长镵短笠日将暮，攀援垠堮何当归。朝采蕨，暮采蕨，东邻老翁更悽恻。抱蕨转死长松根，妻子眼穿泪成血。情知世乱百忧煎，得归茅屋心悬悬。痴儿啼怒炊烟晚，打门又索军需钱。君不见将军拥旌节，红楼夜醉梨花月。
画山水歌赠杨彦正,元末明初,郭钰,忆我往岁山中居，山水娱人忘读书。钓鱼独坐溪石久，看竹每过邻人居。苍松鹤带白云下，紫萝猿抱晴烟虚。而我扶醉骑蹇驴，谁人不道似是浣花之画图。自从丧乱走南北，甚欲画之不可得。杨君挥翰颇风流，云山为作秋三叠。寒雅隔浦淡微茫，老树悬崖交屈铁。门前芝草涧中石，稚子松根采残叶。知君所画非青原，令我展转思故园。山桥野径宛相似，桂树正对梅花村。清秋毫末瘦蛟舞，白日座上银河翻。问君何得最奇古，十载苦心思董元。董元旧住浙江上，门对吴山耸千文。有时登高望海潮，老怀挥霍增雄壮。遗迹百年今渐亡，战尘千里吾安往。但将此画挂高堂，清秋卧听松风响。
题秋江送别图送杨亨衢少府参安成军事,元末明初,郭钰,杨少府，紫骝马，黄金鞭，团花战袍绣两肩。腰下雕弓悬，迥若秋鹰解绦旋。纵之飒飒，凌千仞之苍烟。酒酣拔剑玉龙舞，喝令西飞白日回中天。簸海腥风白波立，压空杀气玄云连。缘边诸将亦无数，昼拥旌旗夜挝鼓。豹韬合变待参谋，太守抡才君独去。送君江上君甚欢，江风吹雪芦花寒。知君心事如秋水，故应写入画图看。问谁画者谢君绩，不画琵琶美人泣。舟子扬帆发棹歌，主人解剑停杯立。我亦从军今四年，男儿姓名何足怜。老亲白发长相忆，只得还家种薄田。
送友人从军兼呈谢君绩参军,元末明初,郭钰,叹息复叹息，叹息长书空。杀贼五年无寸功，今者又送君从戎。七星战袍衬金甲，三山尖帽飘猩红。牙旂晓发玉花骢，猛士双剑立西东。爷娘妻子不用哭，上马更劝黄金钟。黄金钟，琥珀浓，豪气千尺摇晴虹。明日军门揖主将，论军未可皆雷同。安成之寇容易攻，庐陵凋弊遗民穷。自非奇谋决擒纵，烦费日久谁当供？君家伯仲尽少年，正好变化扳飞龙。颇闻幕府多才雄，为我问信毋匆匆。我有大羽箭，不杀南飞鸿。要如鲁仲连，系书射入聊城中。祇缘骨相不受封，不如扁舟归去长伴沧浪翁。
渔家傲,元末明初,梵琦,听说娑婆无量苦。人皆染色贪尊俎。玉镂笙箫金贴鼓。长鼓舞。梨园弟子邯郸女。冬衣紫貂春白苎。凉亭暖阁消寒暑。一旦神魂归地府。应难取。空教泪点多如雨。
渔家傲,元末明初,梵琦,听说西方无量乐。凡夫浅智难图度。随有愿度无不获。何劳萦。珠衣绮馔黄金宅。地似掌平尤广博。八功德水非穿凿。白藕花中胎可托。三生约。如今岂可轻抛却。
渔家傲,元末明初,梵琦,听说西方无量乐。四方上下天垂幕。不比娑婆田地恶。无垠堮。纯将一片琉璃作。能扫爱河波浪涸。尽翻苦树枝条落。智焰争容蚊蚋泊。神超卓。径登广大毗卢阁。
渔家傲,元末明初,梵琦,听说西方无量乐。弥陀圣主垂恩泽。洗我禅心清且白。难寻迹。月光倒射寒潭碧。旧债新冤都解释。通身变作黄金色。一念须臾圆万德。真奇特。十方拂授如来职。
渔家傲,元末明初,梵琦,听说西方无量乐。长生不假神仙药。胎就眼开花正拆。心彰灼。永为自在逍遥客。来度众生离火宅。命终免被阎王责。露地牛儿如雪白。无鞭索。黄金地上从跳跃。
渔家傲,元末明初,梵琦,听说娑婆无量苦。横遭狱讼拘官府。大杖击身疮未愈。重鞭楚。血流满地青蝇聚。牒诉纷纷皆妄语。无人敢打登闻鼓。天上群仙司下土。能轻举。何时一降幽囚所。
渔家傲,元末明初,梵琦,听说西方无量乐。法王治化消诸恶。天上人间元不隔。相参错。圣凡平等同圆觉。长见宝花空际落。朝朝暮暮闻音乐。衣食自然非造作。香台阁。遍周国界常宽廓。
渔家傲,元末明初,梵琦,听说西方无量乐。庄严七宝为楼阁。玛瑙珊瑚兼琥珀。光堪摘。金绳界道何辉赫。宝树灵禽皆化作。满地凫雁鸳鸯鹤。鹦鹉频伽并孔雀。争鸣跃。更看朵朵金莲折。
渔家傲,元末明初,梵琦,听说西方无量乐。未曾闻见须扬榷。异宝奇珍光间错。同栖泊。如来大士并缘觉。诸上善人皆许诺。谈空说苦相酬酢。百騺群中随一鹗。翔寥廓。从兹永断凡夫恶。
渔家傲,元末明初,梵琦,听说西方无量乐。一闻妙道忘知觉。胸次不留元字脚。真标客。光明遍界红轮赫。鹏翅展开沧海窄。谁能更问篱边雀。多少凡毛并圣角。都拈却。尘尘刹那归无着。
渔家傲,元末明初,梵琦,听说娑婆无量苦。死生总作轮回主。六贼操刀为伴侣。同居住。何曾顷刻抛离去。功德天和黑暗女。两人最是难相聚。有智主人俱不取。依吾语。从今更莫登门户。
渔家傲,元末明初,梵琦,听说西方无量乐。娑婆已悔从前错。佛号自呼还自讷。思量着。惟心净土谁云隔。一贯由来双五百。婴儿谩把空拳吓。拟议不来遭一掴。诸禅客。凡情圣解曾销铄。
渔家傲,元末明初,梵琦,听说西方无量乐。琉璃田地金城郭。翡翠鲜明珠磊落。莲披萼。几多青赤并黄白。大士声闻随所适。天华烂漫沾衣裓。各各化身千百亿。神通力。须臾游遍微尘国。
渔家傲,元末明初,梵琦,听说娑婆无量苦。箧中四大蚖蛇聚。重者好沉轻好举。相凌侮。况兼合宅空无主。早觉参差梁与柱。风飘雨打难撑拄。毕竟由他倾坏去。教人惧。不如觅个安身处。
渔家傲,元末明初,梵琦,听说西方无量乐。且教影与形商略。收拾神情归淡泊。重磨削。觚圆更复雕为朴。世事休休还莫莫。谁论天爵并人爵。一念未生谁善恶。俄然觉。紫鳞掣断黄金索。
渔家傲,元末明初,梵琦,听说娑婆无量苦。如今业债前来负。贼劫货财身被虏。逢狼虎。挑生咒死兼巫蛊。奴婢辛勤依恶主。黑疮白癞聋和瞽。丑恶愚痴相与处。谁怜汝。发心归命慈悲父。
渔家傲,元末明初,梵琦,听说娑婆无量苦。家家未免为商贾。出入江山多险阻。非吾土。磨牙噬肉遭人虎。魂魄欲归迷去所。烟横北岭云南坞。一望连天皆莽卤。知何许。荒村飒飒风吹雨。
渔家傲,元末明初,梵琦,听说娑婆无量苦。千思万算劳肠肚。地水火风争胜负。何牢固。到头尽化微尘去。一颗心珠离染污。声前色后常披露。打破髑髅无觅处。除非悟。如来金口亲分付。
渔家傲,元末明初,梵琦,听说西方无量乐。风林水鸟声交作。法句时时相警觉。贪嗔薄。能教有学成无学。不染六尘离五浊。如蝉蛇去无明壳。肯受涅盘生死缚。空捞摸。语言文字皆糟粕。
渔家傲 西方乐,元末明初,梵琦,听说西方无量乐。三贤十圣同依托。稽首弥陀圆满觉。长参学。川流赴海尘成岳。佛性在躬如玉璞。须凭巧匠勤雕琢。凡圣皆由心所作。难描邈。华台宝座珠璎珞。
渔家傲,元末明初,梵琦,听说西方无量乐。君王便是如来作。不立三光并五岳。除沟壑。红霞紫雾长笼络。四八仪容金闪烁。钵中美味随斟酌。发愿往生真上策。堪呵责。死生路上飘蓬客。
渔家傲,元末明初,梵琦,听说西方无量乐。乐邦是我心开拓。根阙女人皆不着。谁强弱。一人一朵金莲萼。行树七重珠网络。宝楼风韵金铃铎。天上乐音相间作。须诚悫。返闻自性同先觉。
渔家傲,元末明初,梵琦,听说西方无量乐。娑婆自恨身飘泊。注想存心连晦朔。归皇觉。全台接引休忘约。架厦区区同燕雀。成桥渺渺随乌鹊。早晚无常来逼迫。难推却。西游快展摩霄翮。
渔家傲,元末明初,梵琦,听说娑婆无量苦。三农望断海天雨。车水种苗苗不举。难禁暑。被风扇作荒茅聚。久旱掘泉唯见土。海潮又入蒹葭浦。南北东西皆斥卤。枯禾黍。官粮更要征民户。
渔家傲,元末明初,梵琦,听说娑婆无量苦。凶兵解散还屯聚。昨日为齐今日楚。更奴虏。乾坤毕竟归神武。赵括才疏空自许。强秦用间欺其主。四十万军生入土。悲前古。至今鬼哭长平下。
渔家傲,元末明初,梵琦,听说娑婆无量苦。星分海角船居户。东望扶桑朝日吐。迷洲渚。炮车云起青天雨。卸却云帆停却橹。打头风急鲸鱼舞。滚滚潮声喧万鼓。愁肝腑。遭逢患难谁依怙。
渔家傲,元末明初,梵琦,听说娑婆无量苦。高夸富足惭贫窭。无食无衣无栋宇。悬空釜。举头又见红轮午。只有涧边芹可食。黄昏坐听饥肠语。多粟多金多子女。同欢聚。看来总是前生注。
渔家傲,元末明初,梵琦,听说娑婆无量苦。为君一一分明举。风俗淫邪人跋扈。多囹圄。命终未免沉冥府。检点恶名看罪簿。因兹惹起阎罗怒。炉炭镬汤烧又煮。争容汝。自家作业非人与。
渔家傲,元末明初,梵琦,听说娑婆无量苦。人当乱世投军旅。寇至不分男与女。摧腰膂。鸣蝉竟断螳螂斧。纵有才能超卒伍。几人衣锦还乡土。燕颔虎头封万户。虚相误。奈何李广逢奇数。
渔家傲,元末明初,梵琦,听说娑婆无量苦。风前陡觉双眉竖。贪欲如狼嗔猛虎。魔军主。张弓架箭痴男女。日月往来寒又暑。乾坤开合晴还雨。白骨茫茫销作土。嗟今古。何人踏着无生路。
渔家傲,元末明初,梵琦,听说娑婆无量苦。茶盐坑冶仓场务。损折课程遭箠楚。赔官府。倾家卖产输儿女。口体将何充粒缕。飘蓬未有栖迟所。苛政酷于蛇与虎。争容诉。劝君莫犯雷霆怒。
武昌南湖度夏,元末明初,丁鹤年,南浦幽栖地，当门罨画开。青山入云去，白雨渡湖来。石润生龙气，川光媚蚌胎。芙蕖三百顷，何处著炎埃。
送贾彦临训导霍丘,元末明初,方行,中都会面得从容，两载同听长乐钟。天近君门严虎豹，地宽人海混鱼龙。承恩自合归宣室，论道安能老辟雍。江柳春花增别恨，白头何日更相逢。
送薛鹤斋真人代祀天妃还京,元末明初,王逢,蓬莱宫里上卿班，代祀天妃隔岁还。日绕五文皆御气，海浮一发是成山。风霆夜护龙鸾节，云雾朝披玉雪颜。圣渥既隆玄化盛，转输应尽入秦关。
钱塘春感六首 其二,元末明初,王逢,王气凌虚散晓霞，虎闱麟阁静烟花。中天日月迂黄道，沧海风云冷翠华。望帝神游夔子国，乌衣梦隔野人家。当时举目山河异，岂但红颜泣塞笳。
钱塘春感六首 其三,元末明初,王逢,周南风俗汉衣冠，五色云中忆驻銮。璎珞桧高藏白兽，蕊珠花发降文鸾。河通织女机丝湿，雨歇巫娥翠黛寒。满地吴山谁洒泪，一江春水独凭阑。
钱塘春感六首 其五,元末明初,王逢,瑶池青鸟集觚棱，白塔金凫閟夜灯。云母帐虚星采动，水晶宫冷露华凝。骊山草暗墟周业，郿坞花繁失汉陵。白马素车江海上，依然潮汐撼西兴。
钱塘春感六首 其一,元末明初,王逢,紫罽軿车从六龙，尽随仙曲度青空。苍山楼阙旃林里，赤羽旌麾野庙中。百姓未忘周大赉，成都元有汉遗风。流莺不管伤春恨，冲落桃花满树红。
钱塘春感六首 其四,元末明初,王逢,日华初动衮衣明，剑佩千官隐绣楹。五色黼函开玉座，九重汤药下银罂。书题凤尾仙曹喜，恩浃螭坳学士荣。文化有余戎事略，铜驼草露不胜情。
钱塘春感六首 其六,元末明初,王逢,金爵觚棱月向低，泠泠清磬万松西。五门曙色开龙尾，十日春寒健马蹄。红雾不收花气合，绿波初涨柳条齐。遗民暗忆名都会，尚绕湖漘唱《大堤》。
题马洲书院,元末明初,王逢,蝌斗秦皆废，灵光鲁独存。豆笾漂海国，丹雘暗淮村。苔藓花侵础，蒲芦叶拥门。青春深雾潦，白日老乾坤。德化三王并，威仪百代尊。郊麟初隐遁，野兕遂崩奔。先辈俱冥漠，诸生罢讲论。断编尘树冷，遗像网虫昏。尽变衣冠俗，终归礼义源。江南游学士，瞻拜敢忘言。
秋夜叹,元末明初,王逢,大星芒鬣张，小星光华开。皇天示兵象，胜地今蒿莱。河岳气不分，烛龙安在哉？参赞道岂谬，积阴故迟回。疏风夜萧萧，野燐纷往来。安知非游魂，相视白骨哀。汩汩饮马窟，云冥望乡台。于时负肝胆，慷慨思雄材。
如梦令 菰村赋赠,元末明初,王逢,檐耸数株松子。村绕一湾菰米。鸥外迥闻鸡，望望云山烟水。多此。多此。酒进玉盘双鲤。
红梅十九首 其一,元末明初,王冕,梦回诗思不可遏，赤脚溪头夜踏冰。忽地风来明月动，彩鸾飞出碧云层。
红梅十九首 其二,元末明初,王冕,颜色虽殊心不异，漫随时俗混繁华。清香吹散乾坤外，不是寻常桃杏花。
红梅十九首 其三,元末明初,王冕,老梅标致何潇洒，不与寻常草木同。可笑燕山人事别，春风只看杏花红。
红梅十九首 其四,元末明初,王冕,翠华影转宜春苑，苑里红梅一夜开。学士赋诗承赐宴，内官传道首绯来。
红梅十九首 其五,元末明初,王冕,和羹风致谁能解，个个花开耐岁寒。五月燕山木黄落，相逢只作画图看。
红梅十九首 其六,元末明初,王冕,白日迟迟照窗户，深院不知春几许？紫箫声转香风回，隔帘踏动燕脂雨。
红梅十九首 其七,元末明初,王冕,十二阑干一院花，春风犹忆旧京华。翠云不隔西湖路，梦入咸平处士家。
红梅十九首 其八,元末明初,王冕,洞天窅窅无人到，白日丹光出树林。仙子竟忘食玉法，笑迎春色绿云阴。
红梅十九首 其九,元末明初,王冕,彩凤穿花啄石苔，玉窗琼户紫烟开。山人不说罗浮梦，却忆玄都观里栽。
红梅十九首 其十,元末明初,王冕,桃杏漫山总粗俗，旧家池馆尚春风。道人不作罗浮梦，坐看珊瑚海日红。
红梅十九首 其十一,元末明初,王冕,山林养得寸心丹，岂是清香不耐寒？今日春风好颜色，任他自作杏花看。
红梅十九首 其十二,元末明初,王冕,玉妃步月影毵毵，燕罢瑶池酒正酣。半夜不知香露冷，春风吹梦过江南。
红梅十九首 其十三,元末明初,王冕,昭阳殿里醉春风，香隔琼帘映浅红。翠袖拥云扶不起，玉箫吹过小楼东。
红梅十九首 其十四,元末明初,王冕,罗浮仙子醉春风，玉骨冰肌晕浅红。一味清香消不尽，几回飞梦锦云中。
红梅十九首 其十五,元末明初,王冕,仙子归来逸兴赊，梦中犹说旧繁华。春风转首情何已？却向江南认杏花。
红梅十九首 其十六,元末明初,王冕,仙子云中驾鹤归，翩翩雾佩晓风吹。玉肌轻染燕脂色，恰似罗浮夜醉时。
红梅十九首 其十七,元末明初,王冕,满湖水色净娟娟，正是春风二月天。醉后不知云尺屋，燕脂飞雨堕楼船。
红梅十九首 其十八,元末明初,王冕,玉骨清臞怯素妆，春风一醉九霞觞。绿房午夜娇云暖，不梦梨花梦海棠。
红梅十九首 其十九,元末明初,王冕,烂醉西湖处士家，酒痕吹上水边花。东风蛱蝶迷香梦，一树珊瑚月影斜。
应教题梅,元末明初,王冕,剌剌北风吹倒人，乾坤无处不沙尘。胡儿冻死长城下，谁信江南别有春。
素梅五十八首 其一,元末明初,王冕,大庾岭头春似海，不是寻常白玉堂。昨夜护龙河上看，一天明月四檐霜。
素梅五十八首 其二,元末明初,王冕,树头历历见明珠，底用题诗问老逋？且买金陵秋露白，小舟载月过西湖。
素梅五十八首 其三,元末明初,王冕,江南雪消春渐回，溪东溪西梅花开。幽人作诗兴不浅，时复杖藜携酒来。
素梅五十八首 其四,元末明初,王冕,岁寒风致少能解，野草安能识此情？春到玉堂浑不觉，清香疏影自分明。
素梅五十八首 其五,元末明初,王冕,五云缥缈隔蓬莱，仙子吹箫月下回。转首不知春几许，霜花如雪满瑶台。
素梅五十八首 其六,元末明初,王冕,江南十月春色早，处处梅花当水开。玉笛一声霜不小，满天明月鹤飞来。
素梅五十八首 其七,元末明初,王冕,罗浮月白海无尘，玉树琼林处处春。半夜禹陵风雨作，屋梁飞动欲生鳞。
素梅五十八首 其八,元末明初,王冕,铁石心肠满面霜，岁寒吾计未全荒。相逢休问春何处，定是调羹到玉堂。
素梅五十八首 其九,元末明初,王冕,不向罗浮问醉仙，笑呼孤鹤下吴天。春风吹散梅花雪，香满西湖载酒船。
素梅五十八首 其十,元末明初,王冕,玉雪玲珑瘦影重，不同桃李媚春风。十分清致无人解，犹在旧家池馆中。
素梅五十八首 其十一,元末明初,王冕,寒枝错落冻不解，隔水清香招得来。午夜风停雪声堕，梅花开尽不知寒。
素梅五十八首 其十二,元末明初,王冕,断云流水孤山路，看得春风几树花。骑马归来城郭是，月明箫管起谁家？
素梅五十八首 其十三,元末明初,王冕,昨夜朔风吹倒人，梅花枝上十分春。老夫高卧石窗下，嬴得清香入梦频。
素梅五十八首 其十四,元末明初,王冕,朔风吹冷过山城，巾子峰头雪未晴。十载西湖闲客梦，夜来山月最分明。
素梅五十八首 其十五,元末明初,王冕,罗浮山下雪三尺，白玉堂前春几分。岁晏归来诗思好，东风吹散一溪云。
题画梅,元末明初,王冕,疏花粲粲照寒水，玛瑙坡前春独回。却忆去年风雪里，吹箫曾棹酒船来。
素梅五十八首 其十七,元末明初,王冕,天寒江国霜如雪，草木无情尽摧折。不知春意到江南，疏影横斜半窗月。
素梅五十八首 其十八,元末明初,王冕,春风处处竞繁华，桃李无言亦好花。独有高人爱高洁，肯冲冰雪到山家。
素梅五十八首 其十九,元末明初,王冕,平生固守冰霜操，不与繁花一样情。岁晏溪头春意足，是谁看得最分明？
素梅五十八首 其二十,元末明初,王冕,疏篱潇洒绿烟寒，老树鳞皴艾叶攒。昨夜天空明月白，一枝疏影隔窗看。
素梅五十八首 其二十一,元末明初,王冕,春风一笑玉无垠，云散空窗见月痕。半夜鹤归诗思好，清香吹满水南轩。
素梅五十八首 其二十二,元末明初,王冕,月明曾过西湖路，爱看横枝当水斜。试问玉堂诸学士，几时清梦到山家？
素梅五十八首 其二十三,元末明初,王冕,明月满天霜气重，梅花风韵更清妍。鹤飞不带箫声远，春过西泠第二船。
素梅五十八首 其二十四,元末明初,王冕,霜花浮影月娟娟，春色无痕上画船。转首西湖风景异，不知谁识老逋仙？
素梅五十八首 其二十五,元末明初,王冕,吹彻瑶笙鹤未还，小桥流水碧潺潺。夜深梦醒推窗看，白月无痕雪满山。
素梅五十八首 其二十六,元末明初,王冕,鹅州城东古梅树，鳞甲满身如老龙。冷霜极冷欺不得，春风吹作玉玲珑。
素梅五十八首 其二十七,元末明初,王冕,记得西泠春色归，珠星璧月景离离。近来消息真堪笑，却说梅花不要诗。
素梅五十八首 其二十八,元末明初,王冕,开遍南枝又北枝，春风于我似相知。酒边漫说罗浮梦，忘却瑶台月下时。
素梅五十八首 其二十九,元末明初,王冕,十月中原风景别，寒冰如地雪漫天。相逢尽说江南好，处处梅花压酒船。
素梅五十八首 其三十,元末明初,王冕,溪谷冰霜春到迟，老夫长夜只吟诗。凭谁说与中朝士？此是江南第一枝。
素梅五十八首 其三十一,元末明初,王冕,玛瑙坡前春未来，几番空棹酒船回。西湖今日清如许，一树梅花压水开。
素梅五十八首 其三十二,元末明初,王冕,潇洒山林惯雪霜，不同桃李竞芬芳。何缘作得春风梦？一夜吹香到玉堂。
素梅五十八首 其三十三,元末明初,王冕,此心如铁蕴阳和，不得春风也自花。何自高人爱潇洒？夜深踏雪到山家。
素梅五十八首 其三十四,元末明初,王冕,铁石心肠冰雪颜，逢时亦有好花看。玉堂可有青毡旧？不畏风霜入骨寒。
素梅五十八首 其三十五,元末明初,王冕,千年万年老梅树，三花五花无限春。不比寻常桃树李，只将颜色媚时人。
素梅五十八首 其三十六,元末明初,王冕,霜气横空水满川，梅花枝上月娟娟。却思前载孤山下，半夜吹箫上画船。
素梅五十八首 其三十七,元末明初,王冕,夜来漫踏前村雪，雪里梅花认得真。回首中原天万里，琼林玉树一般春。
素梅五十八首 其三十八,元末明初,王冕,一树横斜白玉条，春风吹乱雪飘飘。孤山老却林和靖，多载笙歌过六桥。
素梅五十八首 其三十九,元末明初,王冕,瘦铁一枝横照水，疏花点点耐清寒。雪晴月白孤山下，几度清香拄杖看。
素梅五十八首 其四十,元末明初,王冕,今日开门见远山，炼师坛下列清班。看来都是梅花树，个个春风玉佩环。
素梅五十八首 其四十一,元末明初,王冕,树阴如屋雾如潮，浅水流花落野桥。忽忆去年秋八月，玉霄峰顶夜吹箫。
素梅五十八首 其四十二,元末明初,王冕,仙子归来夜未央，瑞香风动翠罗裳。月明无处韬清影，箫管迎春上玉堂。
素梅五十八首 其四十三,元末明初,王冕,海云初破月团团，独鹤归来夜未阑。一片笙箫湖水上，玉妃无语倚阑干。
素梅五十八首 其四十四,元末明初,王冕,云间古寺陆机宅，草木萧森鹤不来。惟有溪头老梅树，霜花犹是旧时开。
素梅五十八首 其四十五,元末明初,王冕,三月东风吹雪消，湖南山色翠如浇。一声羌管无人见，无数梅花落野桥。
素梅五十八首 其四十六,元末明初,王冕,闲花野草斗青红，一著冰霜扫地空。惟有老梅标致别，岁寒时节自春风。
素梅五十八首 其四十七,元末明初,王冕,地老天荒尽可花，不同桃李竞繁华。要知鼎鼐调羹味，须问旧时丞相家。
素梅五十八首 其四十八,元末明初,王冕,和靖门前雪作堆，多年积得满身苔。疏花个个团冰雪，羌笛吹他不下来。
素梅五十八首 其四十九,元末明初,王冕,月明海底夜无烟，恰似西湖雪后天。清气逼人禁不得，玉箫吹上大楼船。
素梅五十八首 其五十,元末明初,王冕,西湖湖上水如天，狂客长吟夜不眠。骑鹤归来清兴好，梅花无影月娟娟。
素梅五十八首 其五十二,元末明初,王冕,六月一日天大热，清风忽地过江来。湿云挟得梅梁起，半夜飞空作怒雷。
素梅五十八首 其五十三,元末明初,王冕,江北江南寒气重，雪花如席蔽天来。五更野叟敲门报，屋外老梅连夜开。
素梅五十八首 其五十四,元末明初,王冕,独鹤高飞雪气浓，梅烟清浅月朦胧。一声箫管归何处？人在琼楼玉宇中。
素梅五十八首 其五十五,元末明初,王冕,马迹山前万树梅，千花万花如雪开。满载扬州秋露白，玉箫吹过太湖来。
素梅五十八首 其五十六,元末明初,王冕,冰雪林中著此身，不同桃李混芳尘。忽然一夜清香发，散作乾坤万里春。
素梅五十八首 其五十七,元末明初,王冕,黄河十月冰如地，骑马何人说好官？老子门前三丈雪，梅花开尽不知寒。
素梅五十八首 其五十八,元末明初,王冕,春风无声海日起，梅花满树烟茫茫。西湖昨夜笙歌静，相见逋仙是林中。
梅花十五首 其一,元末明初,王冕,林下见清真，草衣如野人。开花冰雪里，岂是不知春？
梅花十五首 其二,元末明初,王冕,清苦良自持，忘言养高洁。夜静月明多，开门满山雪。
梅花十五首 其三,元末明初,王冕,十月霜风寒，山木俱摧折。独此冰玉姿，照影清溪月。
梅花十五首 其四,元末明初,王冕,故人江海去，相隔万重云。岁晚思无已，梅花可寄君。
梅花十五首 其五,元末明初,王冕,何处寻春信，江南路渺漫。夜深山月白，疏影隔窗看。
梅花十五首 其六,元末明初,王冕,老干渍清霜，寒梢挂新月。徐徐暗香来，可是春机泄？
梅花十五首 其七,元末明初,王冕,疏枝照清浅，一见兴何饶？记得春风夜，题诗过断桥。
梅花十五首 其八,元末明初,王冕,仙子步轻盈，泠泠玉佩声。罗浮烟水远，诗梦不胜情。
梅花十五首 其九,元末明初,王冕,冷艳凝轻露，清香度晚风。如何冰玉质，却学小桃红？
红梅,元末明初,王冕,深院春无限，香风吹绿漪。玉妃清梦醒，花雨落胭脂。
梅花十五首 其十一,元末明初,王冕,湖上春何在，罗浮梦已空。清香入书屋，不是杏花风。
梅花十五首 其十二,元末明初,王冕,庭院春日迟，风回翠鸾舞。谁倚玉阑干？摇动燕脂雨。
梅花十五首 其十三,元末明初,王冕,不作桃李态，山林别是春。但令心似铁，何虑惹缁尘？
梅花十五首 其十四,元末明初,王冕,面墨已无情，岂但心如铁？昨宵疏影横，空山半窗月。
梅花十五首 其十五,元末明初,王冕,明洁众所忌，难与群芳时，怀贞岁华晚，只有天地知。
墨梅四首 其一,元末明初,王冕,老仙醉吸墨数斗，吐出梅花个个真。相见草嫌颜色异，山林别是一般春。
墨梅四首 其二,元末明初,王冕,面皮如铁惯风霜，焉肯托根桃李场？转首江南春似海，一声箫管月苍苍。
墨梅,元末明初,王冕,我家洗研池边树，朵朵花开澹墨痕。不要人誇好颜色，只留清气满乾坤。
墨梅四首 其四,元末明初,王冕,莫厌缁尘染素衣，山间林下自相宜。玉堂多少闲风月，老子熟眠殊不知。
题巨然画,元末明初,王冕,溪山对雨起呼酒，一笑还披万里图。疏树远山秋淡薄，飘风流水尽模糊。
题曹云西山水,元末明初,王冕,旭日耀苍巘，翠岚生嫩寒。幽人诗梦醒，清响得松湍。
赠云峰上人墨梅图,元末明初,王冕,粲粲疏花照水开，不知春意几时回。嫩云清晓孤山路，记得短筇寻句来。
丁酉岁元日九里山中,元末明初,王冕,授时无历日，献岁喜天晴。道路何艰阻，山林似太平。梅香清海国，柳色上江城。且喜兰台近，疲民稍慰情。
九日书怀,元末明初,王冕,玉露霏凉木渐酡，每逢佳节惜年华。青山叠叠多归梦，白发萧萧不在家。触景漫思千古事，无钱空对一篱花。相知相见情何已，石鼎山泉且煮茶。
九日有怀,元末明初,王冕,拊髀怜佳节，多年不在家。有亲垂白发，无意对黄华。怀古余情旷，登高望眼赊。南山荒霭合，日暮乱归鸦。
九里山中三首 其二,元末明初,王冕,九里先生两鬓皤，今年贫胜去年多。敝衣无絮愁风劲，破屋牵萝奈雨何。数亩豆苗当夏死，一畦芦穧入秋瘥。相知相见无他论，笑看山前白鸟过。
九里山中三首 其三,元末明初,王冕,九里溪头晚雨晴，松风瑟瑟水泠泠。绝无过客问奇字，只有闲云到野亭。每笑盛名传坎壈，岂陈虚语说零丁？老年恰喜精神爽，合得仙人相鹤经。
八蟠岭,元末明初,王冕,路绕危垣上，风高松桧鸣。花飞殊失意，草长不知名。游客咨遗俗，居民指旧京。浮图天末起，瞻望忽伤情。
三茅观,元末明初,王冕,层峦开径隐空青，勃窣槃跚眼力生。萝蹬痴岚留宿雨，石林寒竹动秋声。城隍下瞰红尘海，楼阁高悬白玉京。夜静何人吹凤管？碧桃千树月华明。
下直沽,元末明初,王冕,拍河健橹比长驱，百尺飞帆下直沽。浩浩碧天秋气肃，堂堂明月夜窗虚。旌旗两岸芦花影，鼙鼓三声海浪趋。转首狂歌望西北，淡烟荒草是幽都。
与王德强,元末明初,王冕,阿伯迁官之五羊，严尊习隐水南庄。人生出处故有分，世道如斯徒自忙。笑我漂流双鬓雪，羡君奔走满靴霜。功名固是男儿志，何日归来绿野堂？
山中杂兴二十首 其一,元末明初,王冕,去城悬九里，夹地出双溪。傍水编茅屋，移花近药畦。长年无客到，终日有猿啼。利路何须问，闲身尽可栖。
山中杂兴二十首 其二,元末明初,王冕,因拜山农号，生涯日日新。带泥移瘦竹，和藓择枯薪。时酌山泉赏，都无世俗尘。乌鸢虽见忌，麋鹿自相亲。
山中杂兴二十首 其三,元末明初,王冕,居山还有趣，斸地本无谋。相顾谁青眼？同盟尽白头。豺狼迷道路，猿鸟傍林丘。休问巢由乐，吾心自可求。
山中杂兴二十首 其四,元末明初,王冕,拄杖听鸣鸠，青山树色稠。雨寒云不起，沙乱水交流。对景堪垂涕，无为亦动愁。疲民正无奈，谁解为君筹？
山中杂兴二十首 其五,元末明初,王冕,散处身如寄，幽栖屋似船。江鸣风落雨，山暗树生烟。架有催诗简，囊无贳酒钱。东邻吴季子，潇洒亦堪怜。
山中杂兴二十首 其六,元末明初,王冕,漂泊殊无定，归来得暂安。不嫌知己少，似觉傍人难。梅屋春风细，松窗夜月寒。交游成契阔，重检旧书看。
山中杂兴二十首 其七,元末明初,王冕,短策闲寻句，长歌独倚楼。野云迷客思，花雨乱春愁。论事思王猛，看书忆马周。老吾吾道在，一一付沧洲。
山中杂兴二十首 其八,元末明初,王冕,信是击中好，春来物物丰。石蚕生断砌，玉蕈出枯桐。暖雨蒸花气，晴烟扬柳风。眼前无限景，诗句可能穷？
山中杂兴二十首 其九,元末明初,王冕,趁暖行山径，寻幽过野亭。雨开云气白，风动烧痕青。桃树新生蕊，梅心小结形。倚阑闲纵目，物物得娉婷。
山中杂兴二十首 其十,元末明初,王冕,小艇横河过，残阳隔岸舂。水声清绕屋，山气冷侵窗。卸屐行花径，携书坐石缸。可知耕种好，只拟鹿门庞。
山中杂兴二十首 其十一,元末明初,王冕,细注归田录，重修种树书。自知身是客，不叹食无鱼。石屋春云重，紫床夜月虚。萧条空四壁，谁问马相如？
山中杂兴二十首 其十二,元末明初,王冕,眺望春光远，登临夕照微。野云平细垒，山鸟怪儒衣。触处无高下，何劳论是非？寄言彭泽宰，出仕不如归。
山中杂兴二十首 其十三,元末明初,王冕,山园无定式，力作是生涯。近水多栽竹，依岩半种茶。春风低小草，夜雨出新沙。不必闻时事，城中减大家。
山中杂兴二十首 其十四,元末明初,王冕,沟塍通谢墅，禹穴近龙宫。两水沿平地，诸山在下风。烟霞时出没，日月互西东。闲看桃源记，吾将此意同。
山中杂兴二十首 其十五,元末明初,王冕,石楼含晓色，茅屋静春晖。野水中间落，云山西面围。长歌樵担起，短笛钓船归。景物随时至，诗成思欲飞。
山中杂兴二十首 其十六,元末明初,王冕,贫居得幽僻，世事不相关。诗思多因雨，闲情独爱山。落花随水去，孤鹤望人还。最喜神清健，年来酒量悭。
山中杂兴二十首 其十七,元末明初,王冕,家贫便食淡，年老觉身臞。细字凭儿看，清樽待客沽。惜春嫌谢豹，顾兔忆韩卢。怅望青山曲，点头愧野夫。
山中杂兴二十首 其十八,元末明初,王冕,卜宅近山阿，柴门障薜萝。风清闻鹤唳，日暖听樵歌。密树悬青岛，平田浸白波。树船乘暮景，来往急如梭。
山中杂兴二十首 其十九,元末明初,王冕,草径如蛇绾，茅庐比斗宽。溪声归夜响，山气入春寒。且自师伊尹，毋劳说谢安。有时闲纵步，长啸白云端。
山中杂兴二十首 其二十,元末明初,王冕,寒雪满空山，出门行路难。家人愁累重，客子怯衣单。寇盗因时起，乾坤尚未安。吾农清苦甚，今日净朝餐。
山水图,元末明初,王冕,一望东南竟海涯，仙人何处饭胡麻？树阴霭霭欲生雨，山色重重似削瓜。玄哺紫苔封药草，白云流水隔桃花。天台司马君休问，绝胜终南处士家。
山水图,元末明初,王冕,云气笼阴隔荔萝，吾家曾住石南坡。秋风绕屋树声杂，夜雨落山溪水多。每有渔樵共谈笑，且无车马得经过。京师沙土眯人目，为尔传图情奈何。
山水图,元末明初,王冕,我生爱看真山水，眼底崎嵚每自谙。绝壑卧云留宿雨，高林浮翠出晴岚。青山近屋多于簇，白石攒沙小似蚶。展卷令人倍惆怅，杏花春雨隔江南。
山阴水村二首 其一,元末明初,王冕,有水无行路，人家个个幽。青山开障远，碧树入村稠。纵是比邻屋，相过亦用舟。我来潇洒甚，处处见沙鸥。
山阴水村二首 其二,元末明初,王冕,草阁凭江置，江深入夏寒。看山诗思远，对客酒杯宽。风景虽然别，行藏尽自安。浮萍轩子好，来往任盘桓。
山药,元末明初,王冕,山药依阑出，分披受夏凉。叶连黄独瘦，蔓引绿萝长。结实终堪食，开花近得香。烹庖入盘馔，不馈大官羊。
己丑二月三日大风雨雪二首 其一,元末明初,王冕,狂风推云若山倒，积雪满路行人稀。大家得意频唤酒，老子畏寒愁解衣。梅花出竹似索笑，沙鸥见我能忘机。却思前载燕山北，骑马踏冰看打围。
己丑二月三日大风雨雪二首 其二,元末明初,王冕,今年二月气候别，十日大雪寒于冬。民人正坐冻馁苦，燕雀如何意味浓？风俗可知南北早，山河空锁百千重。草堂欲作梅花梦，忽忆南阳有卧龙。
不饮,元末明初,王冕,不饮非无量，忘眠岂有谋？赤心思报国，白首愿封侯。界纸题封事，挑灯看蒯缑。何时勋业就？萧散五湖游。
中秋次韵答恢太虚,元末明初,王冕,江湖漂泊久，发白不知年。世远人何在？天空月自圆。山河清有影，草木净无烟。谁恤苍生苦，移忧到酒边。
云门山图,元末明初,王冕,十年不到云门寺，忽见若耶溪上山。落叶不随流水去，长松只在白云间。当年王谢已寂寞，终古林泉更往还。所喜二灵多道气，扶藜时复叩柴关。
三月廿九日夜欧阳省郎递至佳章观之技痒灯下即和但无童子急走送耳,元末明初,王冕,今时自与古时别，酒兴何如诗兴赊。风引白云归坐榻，雨蒸花气入窗纱。漫言海上神仙宅，不抵江南处士家。有客相过勿多论，老夫迂阔是生涯。
元日示师文,元末明初,王冕,骨格今年异，衣裳旧日殊。读书当努力，写字莫糊涂。白水翻三峡，青山出两都。老吾何所以？赖尔得相须。
太平兴国寺锁翠轩,元末明初,王冕,当轩种竹一万个，清荫满林生绿苔。六月不知天气热，长年只觉雨声来。岂惟凤鸟不食实？又见龙孙渐脱胎。计我岁寒为伴侣，屋头更著几株梅。
忆王子正,元末明初,王冕,雨重杨花落，春深杜宇悲。交情惟有我，朋友更言谁？云冷东山屐，尘埋北海碑。夜来茅屋下，酸泪为君垂。
忆张彦威御史,元末明初,王冕,挺挺张公子，桓桓道气充。辞章惊世俗，膂力慑英雄。且尔交游好，能堪仕宦穷。如何风雨际？埋没乱离中。
日晚,元末明初,王冕,日晚风云起，城空草木悲。蛟龙能自圣，骐骥不容迟。汉妇通番语，羌儿厌杜诗。老夫潇洒处，定是少人知。
水竹,元末明初,王冕,水竹能潇洒，天然二尺强。低枝均雨露，直节惯风霜。不拟编书简，何时宿凤凰？幽人颇相得，拂拭近茅堂。
水竹居,元末明初,王冕,小桥流水路萦纡，竹里茅茨是隐居。慷慨不同时俗辈，清高多读古人书。好山入屋情无限，明月穿帘兴有余。我亦山阴旧溪曲，一庭潇洒正相如。
水竹亭,元末明初,王冕,韩家亭子能潇洒，流水溅溅竹四围。清净岂惟尘不到？深幽真与世相违。凉飙激韵青云动，白月流光翠羽飞。安得时时携美酒？与君谈笑看云归。
见雪,元末明初,王冕,穷居忘节序，见雪却忧寒。渐渐山河失，依依道路难。故人迷信息，无客渡桑乾。况尔西南地，疲民夜不安。
写怀,元末明初,王冕,世情多曲折，客况自堪怜。听雨愁如海，怀人夜似年。草肥燕地马，花老蜀山鹃。冷澹无归计，苍苔满石田。
丙申元旦守母制因感而作,元末明初,王冕,今日椒花颂，无能献老亲。自怜垂白发，不敢著乌巾。牢落田园兴，微茫海国春。话言儿女辈，清苦莫辞贫。
写怀,元末明初,王冕,去载情无赖，今年兴颇幽。自居茅草屋，不想木兰舟。膏土栽黄独，开渠引碧流。溪翁来往熟，相帅看沙鸥。
发古塘,元末明初,王冕,秋风篱落菊花黄，满眼江山似故乡。投老无家真可笑，长年为客尚能狂。青苔蚀尽床头剑，白日消磨镜里霜。闻道中州凋弊甚，忘机不解说凄凉。
四月十二日书怀,元末明初,王冕,去年直北走风沙，今日江南事事讹。转首不知春已去，闭门只觉树阴多。青天有月徒惆怅，空谷无人绝笑歌。极目中原天万里，野烟荒草几铜驼。
对雨五首 其一,元末明初,王冕,忧国频看剑，怀人独凭阑。野云秋共黑，江雨晚生寒。盗贼纷然起，军民未得安。相逢谁慷慨？随处说艰难。
对雨五首 其二,元末明初,王冕,风雨秋冬接，乾坤昼夜同。正愁禾黍黑，况奈羽旄红。吴越民难处，江淮路不通。交游无定在，空想北归鸿。
对雨五首 其三,元末明初,王冕,百草雨中死，群乌天际飞。风尘时变灭，世事日乖违。弘景挂冠去，少陵徒步归。丁宁剑歌叟，得酒且忘机。
对雨五首 其四,元末明初,王冕,知少虑亦少，闲多病转多。干戈愁正切，风雨恨如何？华屋迷青草，玄门暗绿萝。凄凉无可奈，感慨动悲歌。
对雨五首 其五,元末明初,王冕,三秋多湿雨，十月见黄花。对景无情思，令人起叹嗟。聪嫌床下蚁，病惑酒中蛇。又听诸年少，怀才拟赋瓜。
对酒,元末明初,王冕,含笑看长剑，开怀对酒樽。江风生席面，山雨湿云根。去国愁征戍，丰年荷圣恩。莫辞情烂漫，白首壮心存。
对景,元末明初,王冕,景胜诗怀旷，愁围酒力降。地雷晴破石，山雨夜翻江。梦远蓬莱馆，香余薜荔窗。谅无封建迹，白首困南邦。
归来,元末明初,王冕,头白归来惊面生，东家西家知我名。友朋投老渐凋落，儿女向年俱长成。野梅开花尚古色，山风吹雨堕寒声。最喜溪翁会真率，浊酒过墙香满罂。
归来,元末明初,王冕,湖海飘零久，归来依旧贫。顾无青眼友，喜有白头亲。篱菊留余色，庭梅奏早春。溪翁密相访，杯酒接殷勤。
归来,元末明初,王冕,归来人境异，故里是他乡。坐阅红尘过，愁多白发长。关山云渺渺，江汉水茫茫。世事何多感，凭高又夕阳。
归来三首 其二,元末明初,王冕,某水某丘在，杖藜随处行。穷幽那适兴，岂是未忘情？契彼渔樵乐，于吾势利轻。云根老梅树，花发最分明。
归来三首 其三,元末明初,王冕,小斋尘不到，寂寞野人家。下榻来风韵，看书度岁华。已忘巫峡月，空惜武陵花。欲问并州信，故人天一涯。
归家,元末明初,王冕,我母本强健，今年说眼昏。顾怜为客子，尤喜读书孙。事业新灯火，桑麻旧里村。太平风俗美，不用闭柴门。
玄真观,元末明初,王冕,青冈直上玄真观，即是人间小洞天。花石掩光龙吐气，芝田散彩玉生烟。莓苔满路缀行屐，杨柳夹堤维钓船。仙客相逢更潇洒，煮茶烧竹夜谈玄。
甲午年正月初四日得春,元末明初,王冕,昨宵嫌冻雨，今日喜春风。野草浮新绿，园花结小红。渐将农事动，无奈病魔攻。向晚登高望，江山杳霭中。
申屠子迪游兰亭次韵答之,元末明初,王冕,茂林修竹苍烟外，断碣荒亭古道傍。俯仰乾坤慨今昔，笑谈风月引壶觞。幽兰垂佩茎茎紫，佳菊团金朵朵黄。谁信无钱陶处士？脱巾潇洒卧浔阳。
石湖寺二首 其一,元末明初,王冕,略彴江烟外，招提水气中。故人于此隐，幽致得时同。酿酒来彭泽，栽莲接远公。浮生底须论，谈笑且春风。
石湖寺二首 其二,元末明初,王冕,相忆悬清梦，相过笑白头。不因吾道重，安得为兹留？翠竹边江雨，黄花小院秋。明年春水足，准拟泛扁舟。
示师文,元末明初,王冕,尔父既清苦，尔身何可言？且宜修道德，不必问田园。花落江城晚，烟横野树昏。此时光景异，只合住山村。
示师文二首 其一,元末明初,王冕,生涯犹未定，归去勿来迟。故里虽云好，吾家正及饥。敬尊须重礼，对母说新诗。梅竹平安否？先书报我知。
示师文二首 其二,元末明初,王冕,怅望倚门久，月光清满天。念家情切切，为客鬓娟娟。细草荒山径，游云过石田。安能携尔辈？饱饭老林泉。
立春八日,元末明初,王冕,春雨洗残雪，春风轻布衣。绿敷湖外草，青动石根薇。淮海烽烟盛，关山雁鹜飞。山居颇潇洒，梅树玉成围。
立春日,元末明初,王冕,葭吹六管动飞灰，便觉春从地底回。草木一时生意动，关河万里冻云开。宁须生菜传纤手，且引春风入瓦杯。天北天南问音信，故人何处寄寒梅？
会友,元末明初,王冕,昨夜朔风吹地动，起看长剑雪花明。读书空堕英雄泪，得酒时浇磊块情。相见抵须言客况，论交殊不愧前盟。汉家四海承平久，何必区区论贾生。
会友,元末明初,王冕,蜡屐冲寒雨，柴门启晓云。相忘不问讯，长久却论文。煮茗山泉活，移花野色分。城中甚喧杂，此地寂无闻。
刘商观弈图石刻本,元末明初,王冕,棋畔樵人斧柯烂，正与刘商旧画同。粉默消磨雕刻在，神仙飘忽有无中。青霞惟见两童子，白发吾邻四老翁。休把闲心动机事，只宜高卧听松风。
吉祥草,元末明初,王冕,得名良不恶，潇洒在山房。生意无休息，存心固久长。风霜空自老，蜂蝶为谁忙？岁晚何人问？山空暮雨荒。
守闸,元末明初,王冕,行船无十日，守闸滞多时。纵使心如铁，难忘鬓若丝。野亭花淡淡，沙岸草离离。日暮闻征雁，令人有所思。
安分,元末明初,王冕,小径入柴扉，茅芦隐翠微。土硗黄独瘦，溪暖白鱼肥。夜照明膏竹，朝餐净露薇。人生安分已，何必论雄飞？
庆寿寺二首 其一,元末明初,王冕,宝刹都城内，今朝旷野中。浮图瞻宝志，书记忆刘聪。画屋烟花绕，青松雨露浓。徘徊增感慨，历落问英雄。
庆寿寺二首 其二,元末明初,王冕,书记去已久，令人动慨慷。但能成事业，不解制纲常。花落重城晚，云沉大野荒。卢沟三尺土，春雨树苍苍。
异乡,元末明初,王冕,东山西山生白云，异乡那忍见残春。野蒿得雨长过树，海燕隔花轻笑人。每是闭门疏世事，何曾借酒恼比邻。过从时有相嗔怪，不解《潜夫》意思真。
扬州成元章居竹轩,元末明初,王冕,老夫住近山阴曲，万竹中间一草堂。开径不曾防俗客，读书恰是得清凉。好风时时动环佩，明月翩翩来凤凰。正与诸君轩子近，可能携酒共徜徉？
曲江春望图,元末明初,王冕,高堂忽见芙蓉苑，恰似两京全盛时。翠幕高张公子燕，锦衣齐集内官仪。楼台影出青天近，弦管声回白日迟。花萼相辉银榜丽，水光山色绿差差。
有怀,元末明初,王冕,故人零落各山河，触景其如感慨何？剑槊风生秋气重，琴床月堕夜凉多。倾杯且得孤怀壮，缆镜那愁两鬓皤。扰扰黄尘车马客，不知留意在南柯。
有感,元末明初,王冕,昨夜秋风吹草堂，客中气象太凄凉。饥来一字不可煮，虚过半生徒尔狂。亲老每惭疏菽水，儿痴安忍诳灰囊？孤桐破碎蒯缑脱，坐对夕阳歌慨慷。
有感,元末明初,王冕,三春多是雨，四月不闻雷。尽道龙宫闷，谁掀蛰户开？郊原丰草木，城郭满蒿莱。我老为时虑，无言思欲哀。
有感四首 其一,元末明初,王冕,江湖成独客，风雨过重阳。白发悬明镜，青山隔草堂。野花留别恨，篱菊静年芳。闻说陶元亮，凄凉五柳堂。
有感二首 其一,元末明初,王冕,绝国春风少，荒村夜雨多。可怜新草木，不识旧山河。世事纷纷异，人情转转讹。老怀禁不得，怅望一长歌。
有感四首 其二,元末明初,王冕,黄花浑未放，白雁最先来。好景无人识，新诗只自裁。烽尘迷玉垒，烟草没云台。今古英雄事，何如水一杯？
有感二首 其二,元末明初,王冕,对镜添惆怅，凭谁论古今。山河频入梦，风雨独关心。每念苍生苦，能怜荡子吟。晚来愁更切，青草落花深。
有感四首 其三,元末明初,王冕,慷慨看双剑，凄凉独老翁。不嫌天地窄，殊觉路途穷。茅屋荒山雨，麻衣旷野风。人情只如此，何必问英雄？
有感四首 其四,元末明初,王冕,依违思故里，吟啸倚阑干。野水随潮涨，山云带雨寒。归鸿悲别溆，羁客困长安。何日干戈息？山林乐考槃。
有题,元末明初,王冕,红草流光锦绣衢，龙旗千乘拥金舆。指挥漫说丁都护，献赋可怜扬大夫。花压翠楼秋雨重，雪围毡屋夜灯孤。行人只说山川好，不信沙尘上鬓须。
杂兴,元末明初,王冕,萧萧白发满乌巾，不会趋时任客嗔。种菜每令除宿草，煮茶常自拾枯薪。屋头流水溅溅响，溪上梅花树树春。寄语儒林赵诗伯，好收风月作比邻。
次王元之武平寺诗,元末明初,王冕,官居正与僧居近，乘兴何妨日日来。因向林泉得幽致，竟忘尘世有炎埃。松云隐隐当窗户，花露漙漙下石苔。对景令人重怀古，海天秋尽鹤飞回。
次古诗韵五首 其一,元末明初,王冕,飞云添远思，淫雨滞行期。渐入老来景，都非少壮时。林昏归鸟疾，溪急上船迟。眼底元元弊，何人念在兹？
次古诗韵五首 其二,元末明初,王冕,潇洒衡茅下，岁寒同此君。幸遗山水窟，得离虎狼群。有酒怀元亮，无才拟子云。寓形随分已，何用强求闻？
次古诗韵五首 其三,元末明初,王冕,湖映江城白，山围故国青。感时花惨惨，余恨塔亭亭。只合从庞隐，何须学楚醒？归来诗景胜，苍翠满岩屏。
次古诗韵五首 其四,元末明初,王冕,蔽体可结叶，充肠难饭沙。风尘无日定，朋友各天涯。既有杯中物，那愁鬓上华。古今归一笑，放旷是无家。
次古诗韵,元末明初,王冕,屠沽惭壮士，文绣贵山郎。气习虫鱼族，风流雁鹜行。从时多俯仰，吊古独悲伤。无奈连宵雨，蜗牛上石床。
次申屠子迪韵,元末明初,王冕,红尘车马事纷纷，高眼何曾有见闻？竹屋夜深时听雨，石床秋冷不生云。归来每爱陶彭泽，漂泊谁怜郑广文？门径年年芳草绿，拟将兹意问东君。
次申屠子迪韵四首 其一,元末明初,王冕,荒城余古堞，登眺喜新晴。日淡山容静，秋高海气清。孤鸢随鹤下，饥兕近人行。感物添惆怅，谁能会此情？
次申屠子迪韵四首 其二,元末明初,王冕,东南岩壑窅，游子欲何之？野鸟惊飞疾，溪船逆上迟。放怀须醉酒，对景漫题诗。王谢经行处，萧条似旧时。
次申屠子迪韵四首 其三,元末明初,王冕,海国秋风劲，江城暮雨昏。浮云低月峡，戍鼓殷雷门。芳草何年歇？青山亘古存。光阴如过客，吾道底须论。
次申屠子迪韵四首 其四,元末明初,王冕,白发干戈际，青山黯霭中。沙虫联五马，蹠卯袭三公。东海波涛黑，中原草树红。萧条岩谷底，谁信有春风？
次致和韵,元末明初,王冕,方见云山出，忽然风雨来。暴生三尺水，推去一阶苔。古意何能解？新诗止自裁。天时与人事，历历不须猜。
次答王敬助,元末明初,王冕,束书归住水南村，且把犁锄教子孙。垒石旋成蒸药灶，插篱将就种瓜园。谈挥麈尾风生座，醉倒垆头月满轩。富贵功名只如此，何须多梦过侯门？
次韵,元末明初,王冕,生民日日叹零丁，惟听中朝说太平。万里江山云莽荡，五更风雨剑悲鸣。桓温岂解知王猛，徐庶从来识孔明。箫管莫吹关塞曲，野花闲草不胜情。
次韵,元末明初,王冕,林宗出去满巾雨，苏老归来两屐泥。怀古令人时默默，感时于我独栖栖。春风水竹连公馆，落日烟华绕相堤。景物纷纷底须论，首阳高义只夷齐。
次韵二首 其一,元末明初,王冕,老吾濩落忘机久，江湖鸥鸟弗猜疑。黄花围宅如元亮，白雪满床无子期。身后虚名定何益，世间多事不须知。故人有约来招隐，莫待秋风老桂枝。
次韵二首 其二,元末明初,王冕,野人住处无车马，门外蓬蒿抵树高。石脚云生三伏雨，屋头松撼五更涛。田园入画真堪笑，薪水供厨只自劳。匣底豪曹苔欲满，夜来忽作老龙号。
次韵全忠斋,元末明初,王冕,十年孤影寄天涯，冷笑傍人论左车。白雪阳春应有价，清风明月不须赊。交游渐喜诗成垒，定省惟凭梦到家。休道焰光推不出，却愁烧杀杏园花。
次韵答王敬助六首 其一,元末明初,王冕,小隐水南村，喧哗不到门。无言及名利，适意在田园。春雨桑麻长，秋风果蔬繁。生涯有如此，何用觅桃源？
次韵答王敬助,元末明初,王冕,西圃余姜蔗，东皋足稻粱。今年诚有望，吾计未全荒。倚杖停吟久，看云引兴长。邻家新酿熟，同醉菊花旁。
次韵答王敬助六首 其三,元末明初,王冕,慷慨登高罢，风流入醉余。山田禾熟早，海国雁来初。对客无多论，耽眠或废书。东南岩壑美，时复命巾车。
次韵答王敬助六首 其四,元末明初,王冕,野云依竹静，霜叶近窗明。对此清幽景，都忘喧杂声。看书庸有感，与世竟无情。但愿添松竹，期君结隐盟。
次韵答王敬助六首 其五,元末明初,王冕,丰年真可乐，那虑鬓边霜。新稻翻匙白，香韭出瓮黄。相逢宜脱略，不必论炎凉。多少清游梦，无能到帝乡。
次韵答王敬助六首 其六,元末明初,王冕,乡邻同社酒，亦足叙幽情。著作轻庄子，悲哀笑贾生。荒林孤鸟没，远浦夕阳明。休问东陵后，裁瓜即邵平。
次韵答申屠子迪府推,元末明初,王冕,今日风光好，梅花满屋春。年年长在客，事事不如人。道路貂裘敝，庭闱鹤发新。晓来看雨露，小草亦精神。
次韵答崔元初,元末明初,王冕,楼居依约近蓬莱，每见天官簇仗来。星绕紫微双阙近，日临仙掌五云开。旌旗影动黄金表，龙马风生白玉台。遥望上林花隐隐，乾坤清气一时回。
次韵答樊山四首 其一,元末明初,王冕,余生百计拙，世事复何言？得句闲题石，忘机或灌园。每怜鱼涸辙，多见鹤乘轩。薄暮山风急，秋声处处繁。
次韵答樊山四首 其二,元末明初,王冕,功名多跋涉，贫贱得安闲。坐石听流水，开楼见远山。报衙蜂澒洞，悦景鸟绵蛮。更爱斜阳外，游云作阵还。
次韵答樊山四首 其三,元末明初,王冕,山川今古在，伯业已寥寥。野雾迷花径，秋烟隔市桥。溪深新涨雨，江浊暗生潮。自喜兹行好，翩翩远市嚣。
次韵答樊山四首 其四,元末明初,王冕,市廛余热恼，岩壑足清凉。水静鱼儿乐，风微桂子香。异邦人苦雨，故国雁啼霜。秋晚何多事？吟诗送客忙。
江月楼,元末明初,王冕,永嘉城郭如斗样，魁峰兰若倚青霄。江空月色上楼白，风挟海声连地摇。高僧居此兴不浅，闲客登临思亦饶。我欲与君飞舞去，更呼仙子共吹箫。
竹西轩,元末明初,王冕,青山隐隐带江流，江上轩窗面面幽。来客不辞三径雨，乘凉常得四时秋。青天影动朝阳凤，落月光移隔水楼。夜半梦回环佩响，却疑歌吹在扬州。
竹图,元末明初,王冕,楚地秋风劲，湘江夜雨深。不看双凤舞，恰听老龙吟。正直崇高节，岁寒同我心。悠悠向京国，转转忆山阴。
竹冠,元末明初,王冕,竹冠横五折，安用铁丝旒？斑积湘江雨，清衔嶰谷秋？自然坚节在，难与俗情侔。相见无疑怪，先生不姓刘。
纪梦,元末明初,王冕,十有一月三十夜，清梦忽然归到家。对母徐徐言世事，呼儿故故问生涯。庭前修竹不改色，溪上老梅都是花。起坐山窗听茶鼎，又思风雨客三巴。
自咏,元末明初,王冕,清苦谁能共，孤高只自怜。为因知定分，不解问归田。对酒伤春思，看书减夜眠。信无朝贺表，留病过新年。
舟中杂纪十首 其一,元末明初,王冕,水竹连平野，人家带夕阳。道途忘险阻，风景异寻常。借艇移行李，持杯看步光。英雄无所似，堪笑老夫狂。
舟中杂纪十首 其二,元末明初,王冕,舟行知牵稳，恰得打头风。更喜青山出，宁辞白发穷？江枫缘岸赤，河蓼杂烟红。回首东南景，楼台杳霭中。
舟中杂纪十首 其三,元末明初,王冕,杨柳青云合，芙蓉锦幛开。船从湖上过，人在画中来。莫问桓伊笛，且传袁绍杯。明朝归醉李，舒啸漫徘徊。
舟中杂纪十首 其四,元末明初,王冕,泊舟枯柳下，狭港喜无风。水气团烟暝，岚光带雨浓。竹阴秋转冷，渔火夜深红。忆在山阳县，吟情与此同。
舟中杂纪十首 其五,元末明初,王冕,芦花藏别浦，柳树隔柴扉。野鸟行行下，渔舟两两归。只愁风俗变，不虑世情违。旧日经行处，于今转觉非。
舟中杂纪十首 其六,元末明初,王冕,秋茂喜禾壮，官河带野桥。水光欺日白，寒气得风饶。觅火邻船并，沽醪市店遥。传闻征税急，不忍见渔樵。
舟中杂纪十首 其七,元末明初,王冕,九日今朝是，凄凄多朔风。黄叶浑未落，乌柏最先红。对景情何已，怀人梦不通。稻粱今岁薄，无奈北征鸿。
舟中杂纪十首 其八,元末明初,王冕,落日照船窗，残霞映碧江。树低苍翠湿，人杂语言哤。贳酒青衣独，归山白鸟双。驱驰吾未已，惭愧鹿门庞。
舟中杂纪十首 其九,元末明初,王冕,野水连天碧，秋花夹路黄。顺风船过疾，落日鸟飞忙。感物独惆怅，逢时喜老苍。文章随气运，不必论班扬。
舟中杂纪十首 其十,元末明初,王冕,老树转斜晖，人家水竹围。露深花气冷，霜降蟹膏肥。沽酒心何壮，看山思欲飞。操舟有吴女，双桨唱新归。
访旧游,元末明初,王冕,今日放轻舟，令人忆旧游。看花穿水竹，沽酒近江楼。故老论遗俗，相知已白头。晚来乡思切，孤雁楚天秋。
过水南,元末明初,王冕,一到水南宅，喧嚣便不闻。窗梅晴破雪，庭树暖凌云。闲话经年别，忘眠过夜分。何时卜邻住？会老细论文。
过扬州,元末明初,王冕,东南重镇是扬州，分野星辰近斗牛。人物渐分南北早，江淮不改古今流。琼花香委神仙佩，杨柳风闲帝子舟。十里朱帘晴不下，银罂翠管满红楼。
过京口,元末明初,王冕,瓜洲正对西津渡，金山焦山江水中。过客放船忌险阻，何人击楫问英雄？白云渺渺生秋树，黄叶萧萧落晚风。铁瓮城头一登眺，天南天北思无穷。
过武塘,元末明初,王冕,青衫闸转云间路，河水分流过武塘。客路惯经风雨恶，诗情不减少年狂。鱼盐市井三吴俗，番岛舟航十丈樯。杨柳之堤鹅鸭聚，家家茅屋似淮乡。
过徐州洪至丰沛作,元末明初,王冕,落月苍凉野色迷，过洪忽听五更鸡。河流东海奔腾去，天近中原渐觉低。败垒有基栖碧草，古台无石堕青泥。汉家住处人能识，只在丰南沛水西。
白马湖,元末明初,王冕,十八里河船不行，江头日日问潮生。未同待诏沈金马，却异看花在锦城。万里春风归思好，四更寒雨客灯明。故人湖海襟怀古，能话旧时鸥鹭盟。
过?陵,元末明初,王冕,泥马南飞王气消，大梁昌运委蓬蒿。两宫旒冕沈沙漠，三国旌旗接羽毛。卫下将军尚颇牧，关中丞相失萧曹。东南多有青松树，争奈春风种不牢。
别友,元末明初,王冕,吴松江上听春雨，共说乡关动寂寥。满地落花增感慨，故家乔木已萧条。十年旧事浑疑梦，一别离情转觉饶。后夜钱塘望明月，鬓华无奈雪飘飘。
别金陵,元末明初,王冕,六朝旧迹俱寻遍，千古英雄一笑休。黄叶乱随秋雨落，长江空带楚天流。樽前有客翻新调，白下无人说故侯。明日西风天色好，吹箫骑鹤上扬州。
即事,元末明初,王冕,五色云开见太平，九天风露一时清。燕雀飞飞自得乐，草木欣欣俱向荣。渭川何时起尚父，宣室安能召贾生？田间野老罢癃甚，忍死愿观风化成。
即事二首 其一,元末明初,王冕,滦水城头六月霜，东华门外草皆黄。旌旂影动千官惨，斧钺光沉万马忙。青象不将传国玺，紫驼只引旧毡房。诸郎不解风尘恶，争指红门入建章。
即事二首 其一,元末明初,王冕,云暗山如醉，风来树若颠。怀人多有梦，忧国少安眠。江海浮鸥鸟，山林叫杜鹃。老生头已白，见景忽凄然。
即事二首 其二,元末明初,王冕,白草黄沙野色分，古今愁恨满乾坤。飞鸿点点来边塞，寒雪纷纷落蓟门。风景凄凉只如此，人情嚣薄复何论。知机可有桑乾水，未入沧溟早自浑。
即事二首 其二,元末明初,王冕,草径无人到，柴门尽日关。脱巾垂白发，把酒对青山。世薄惊时异，身贫得梦闲。夜深明月下，吟待鹤飞还。
即景,元末明初,王冕,江北春深野草芳，江南春浅柳枝黄。凫鸥得水竞出没，寒雀受风相颉颃。适意漫提如意舞，醒时不异醉时狂。昨朝孺子拦街笑，笑杀人间马子长。
听秋轩,元末明初,王冕,人世红尘高没马，老禅方丈足清幽。入门便觉气侯别，历耳似知天地秋。不羡书生能作赋，却怜游子太多愁。夜来树影飘零尽，明月无端生屋头。
听雪轩,元末明初,王冕,飞来便与雨声别，坐久甚忧天下寒。清极自然梅有韵，夜阑却喜竹平安。洛阳处士门深闭，剡曲先生琴不弹。想在此时情思好，煮茶可笑老陶酸。
宋郊台,元末明初,王冕,荡荡南郊路，金舆不复行。古台余草色，新树自风声。寂寞荒村景，凄凉故国情。遗民能道旧，曾是御营兵。
怀人,元末明初,王冕,怀人有多梦，忧国竟忘眠。野草皆成药，江云半是烟。悲鸿联阵下，老鹤唳孤骞。孰信残阳外？疲民问井田。
怀乡,元末明初,王冕,关西吾故里，八代不能归。坟墓今何在？门闾故已非。清秋愁燕去，残日望云飞。岂是桃源客？虚无与世违。
怀古,元末明初,王冕,会稽岩壑今犹古，王谢经行何所之？感慨传人有余思，风流异代不同时。春来野水生蒲柳，雨过空山长蒺藜。异代无人知禹穴，游人来往到今疑。
怀古,元末明初,王冕,浮云漠漠云摇天，乳燕翻飞落野田。轩冕尽知为上客，衣冠谁解说前贤？闭门种菜殊无策，坐石看松不记年。世事东风吹马耳，锦帆金谷已茫然。
村居,元末明初,王冕,避世忘时势，茅庐傍小溪。灌畦晴抱瓮，接树湿封泥。乳鹿依花卧，幽禽过竹啼。新诗随处得，不用别求题。
村居四首 其一,元末明初,王冕,断桥分野色，曲径入柴门。五柳低藏屋，三家自作村。人情同下里，风俗异东屯。我老无生计，耕耘教子孙。
村居四首 其二,元末明初,王冕,茅屋人看小，我居殊觉宽。云开山满座，雨过草平阑。古意琴三叠，清风竹万竿。养生无别具，壁上破瓢箪。
村居四首 其二,元末明初,王冕,绿槿作篱笆，茅檐挂薜萝。马车浑不到，樵牧自相过。卧看归田录，行听击壤歌。优游只如此，刀锯奈吾何？
村居四首 其三,元末明初,王冕,人言村落僻，我处颇清幽。竹色侵衣冷，江声绕屋流。欢呼同社酒，出入趁鱼舟。不用闻时事，桑阴且饮牛。
村居四首 其三,元末明初,王冕,欲识吾居处，屋前溪水流。门交青薜荔，篱蔓黑牵牛。有竹编书简，无花引钓舟。生涯随分已，何用卜菟裘？
村居四首 其四,元末明初,王冕,英雄在何处，气概属山家。蚁布出入阵，蜂排早晚衙。野花团部伍，溪树拥旗牙。抱膝长吟罢，天边日又斜。
村居四首 其四,元末明初,王冕,局厌廛中隐，宽从野外居。人情方密熟，礼数觉生疏。悬榼空浮蚁，陈编扑蠹鱼。客来纵谈笑，不必问吾庐。
汶上二首 其一,元末明初,王冕,汶水连洙泗，源源有所归。圣贤诚可仰，风俗自相违。落叶随风舞，孤鸿破雪飞。纷纷名利客，到此肯忘机。
汶上二首 其二,元末明初,王冕,破梦闻金鼓，关心望玉绳。只知时候别，不觉夜寒增。冻雨成飞雪，长河走大陵。客情无可奈，却借驿楼登。
汶上舟行,元末明初,王冕,贤圣久不作，我行真可怜。望归黄柳外，坐到碧山前。老马知官道，饥鹰集野田。晚风吹急雪，回首一茫然。
纸衾,元末明初,王冕,楮衾能洁白，孤卧得平安。作客心如水，缠身雪作团。吴绫烂花草，蜀锦动螭鸾。未必清如此，那堪慰考盘。
乙未春访仲远宿寄傲轩观李著作遂赋长句,元末明初,王冕,花竹参差荫石苔，幽居却似小蓬莱。山光入座青云动，水色摇天白雨开。得兴不妨闲觅句，忘机尽自可衔杯。主人爱客能潇洒，许我携琴日日来。
闰七月二十三夜记梦诗二首 其一,元末明初,王冕,历历青山出，翩翩白雁来。感时徒愤郁，吊古独悲哀。夜雨凄庭草，秋花老石苔。客怀消不得，怅望一徘徊。
闰七月二十三夜记梦诗二首 其二,元末明初,王冕,对镜多新白，怀人入远思。山河犹汉魏，风俗想轩羲。小草铜驼恨，荒陵玉雁悲。平生伊吕志，耕钓岂无为？
闲题前元旧事,元末明初,王冕,楼台矗矗带山河，金玉重重是帝家。云合紫驼开虎帐，天连青草入龙沙。春风小殿看飞燕，夜雨重城散落花。甲乙流苏仙梦好，莫教方士问丹砂。
夜坐,元末明初,王冕,夜深山馆冷，风雨满江城。老客不成寐，感怀无限情。蛮烟迷五岭，王气属三京。休问泥涂事，荆榛处处生。
季札墓,元末明初,王冕,识君因读春秋传，今日坟前见断碑。大义可令吴俗变，高风不独鲁人知。剑光注壑生灵草，树影悬空动羽旗。休问姑苏旧风景，白烟青雨黍离离。
庚辰元旦,元末明初,王冕,试题春帖纪新年，霭霭青云起砚田。展卷不知山是画，举头恰喜屋如船。梅花雪后开无数，杨柳风前困欲眠。怅望关河无限恨，呼儿沽酒且陶然。
庚寅春二月三日甲子大雨雪,元末明初,王冕,二月甲子雪，霏花冷作围。乾坤移气象，草木转光辉。野鸟浑无语，边尘湿不飞。长安未归客，应是动心机。
建康层楼,元末明初,王冕,层楼危构出层霄，把酒登临客恨饶。草色不羞吴地短，雁声空落楚天遥。江山如画知豪杰，风月无私慰寂寥。六代繁华在何处？败红残绿野萧萧。
招隐卷,元末明初,王冕,寄尔太冲招隐篇，归来不用买山钱。青云绕屋树如盖，红雾隔堤花满川。既有向时潜子兴，不妨今日米家船。老夫湖海亦觉倦，也欲枕书林下眠。
松风阁次韵,元末明初,王冕,金鸡峰下松风阁，记得前年五月登。得兴不辞行曲折，乘凉直上最高层。石林过雨水争出，溪谷转风云乱腾。休问当时有王谢，风流何似竹间僧？
林壑亭,元末明初,王冕,会稽林壑东南胜，结构新亭亦壮哉。树密不知云出没，山深常听水喧豗。清幽可许渔樵隐，游赏岂无王谢来？我欲题诗追李杜，风流不是出群才。
沽亭道中二首 其一,元末明初,王冕,野亭依柳树，水路出桑林。问俗谁能解？怀思自不禁。远山归眼小，孤雁入云深。可笑西京客，持杯学楚吟。
沽亭道中二首 其二,元末明初,王冕,方离三柳树，又出下沽亭。客路从兹去，人情转不宁。关河孤雁没，齐鲁众山青。处处黄河道，吾将补水经。
泊瓜洲二首 其一,元末明初,王冕,晚泊瓜洲渡，秋风九月时。野烟晴漠漠，江树绿离离。客思无人会，乡情有雁知。斐才惭李杜，对景亦题诗。
泊瓜洲,元末明初,王冕,落日大江秋，凄凉觉底愁。逆潮攻败垒，荒树入沙洲。险固空余迹，清平且壮游。不须腰十万，明日上扬州。
泊聊城,元末明初,王冕,水宿聊城外，忘眠听漏声。浮烟连野白，孤月近船明。世变山河在，时移草木惊。绝怜知己少，感慨独伤情。
泗上,元末明初,王冕,吊古心何壮，凭高气更雄。大风秋野阔，明月故乡同。潇洒繁霜鬓，凄凉独老翁。夜深沽斗酒，不异在新丰。
金水河,元末明初,王冕,金水河从金口来，龙光清澈净无埃。流归天上不多路，肯许人间用一杯？杨柳春融青雾拥，芙蓉秋霁锦帆开。老夫白发少年志，适兴时来看一回。
金水河春兴二首 其一,元末明初,王冕,神州何处见繁华，尽好当时富贵家。慷慨唤来黄字酒，丁宁将出紫帘车。春风袅袅穿杨柳，小雨冥冥度杏花。沉醉归来不知夜，又传清响按琵琶。
金水河春兴二首 其二,元末明初,王冕,金水河边柳色新，玉山馆外少沙尘。琵琶未必能愁客，鹦鹉如何错唤人。翠袖锦襜驮白马，落花飞絮鬨朱轮。人间天上无多路，只隔红门别是春。
金陵怀避乱作,元末明初,王冕,坏墙幽径草青青，何处园林是旧京。海气或生山背雨，江潮不到石头城。英雄消歇无人语，形势周遭夕照明。回首长干思无限，水风杨柳作秋声。
闸上二首 其一,元末明初,王冕,舒啸孤怀壮，天风荡杳冥。草枯秦地白，云尽鲁山青。闻道尊庄子，沽杯候野亭。平生辛苦事，须信此行经。
闸上二首 其二,元末明初,王冕,白雾都收尽，青天无片云。候船车衮衮，辞树月纷纷。纱帽当垆妇，兜鍪出塞军。不愁书寄少，鸿雁动成群。
雨中遣兴二首 其一,元末明初,王冕,黯黯阴阴没大荒，髑髅无语剑生芒。青山有梦客千里，明月故人天一方。鹿走平原沙莽莽，龙飞沧海雨浪浪。相望多少相思意，倚遍危楼尚慨慷。
雨中遣兴二首 其二,元末明初,王冕,故人何日是归年，又听刚风洗瘴烟。骄马北驰沙似雪，冥鸿南去水如天。莫愁弦绝蒲萄馆，且喜歌生䆉稏田。好在岳阳楼上望，洞庭明月正婵娟。
雨后,元末明初,王冕,雨后千山净，炊烟处处新。世情殊不足，风俗岂能淳？老棘余生意，槁花空悟春。相逢非古意，在我著乌巾。
雨过二首 其一,元末明初,王冕,雨过山光润，烟浮野色昏。清泉流近砌，黄叶拥衡门。世事凭谁论？高情只自存。忽思浣花老，又欲向东屯。
雨过二首 其二,元末明初,王冕,归来访田里，转首忆关河。黄叶阶前满，白云山上多。人情空烂漫，世事尽差讹。亲爱子孙辈，愁予两鬓皤。
临清阻雪二首 其一,元末明初,王冕,海气排空云塞山，北来飞雪苦多寒。柳条捶雪枝枝重，衣带缘愁故故宽。客路何时无跋涉？世情随处有艰难。濮州城外临清县，今夜留船得梦安。
临清阻雪二首 其二,元末明初,王冕,一片雪飞寒较多，即看漫地却如何？竞传暖体须燕玉，谁肯停杯慰楚娥？直北大风山欲倒，江南无冻水生罗。临清不是长安道，时听凌空响王轲。
南归,元末明初,王冕,去岁离南去，今年自北归。过淮浑酒贱，出水白鱼肥。落拓同谁语？孤高与世违。最怜谯国子，潦倒说兵机。
南阳闸下,元末明初,王冕,十月黄河道，舟行浊水泥。今晨见清浅，不觉散凄迷。云转山腰断，天连野色低。可知茅屋近，忽听一声鸡。
南城怀古二首 其一,元末明初,王冕,日上高城望大荒，西山东海气茫茫。铜驼踪迹埋荒草，元菟风尘识战场。礼乐可知新制度，山河谁问旧封疆？书生慷慨何多感，转忆轮台汉武皇。
南城怀古二首 其二,元末明初,王冕,青山连壁是居庸，古北渔阳一线通。人物尽随风土变，川原须是古今同。淡烟著柳金沟暗，小雨飞花玉殿空。昨夜角声吹不起，老乌啼过建章宫。
客边五首 其一,元末明初,王冕,微雨久不歇，浸成留客天。衔杯聊复尔，弹铗已萧然。落叶饶秋恨，鸣蛩减夜眠。故园归未得，日日数行船。
客边五首 其二,元末明初,王冕,泽国秋云重，淮山夜雨深。感时多得句，怀古独沾襟。照镜怜新发，持螯息壮心。知音无处问，冷落七弦琴。
客边五首 其三,元末明初,王冕,飘荡将何倚，凄凉不自禁。江湖千里梦，风雨五更心。游子黄金印，幽人绿绮琴。渠方汩朝市，吾合老山林。
客边五首 其四,元末明初,王冕,不学养生术，且为归隐谋。青山犹昨日，白发不禁秋。适兴须村酿，忘机狎海鸥。夜来何所事？欲上仲宣楼。
客边五首 其五,元末明初,王冕,世事朝朝异，炎凉处处同。江山千古在，风月几时穷。采菊思陶令，登楼忆庾公。客情消不得，又听北征鸿。
客兴,元末明初,王冕,鹤鸣猿啸近如何，客里枯衣结薜萝。峡石卧云山气重，江风翻雨树声多。狂夫对酒评秦法，野老敲檀和楚歌。谁似酸斋弄奇崛？好诗和梦写渔蓑。
客况,元末明初,王冕,为客少安睡，终宵听雨声。每因年岁晚，不称路途情。贫贱交游少，疏豪去就轻。萧萧须发改，殊觉负平生。
客思,元末明初,王冕,破衣悬软毳，短发被秋风。汶水长鱼白，滕州小米红。人情今日异，客路去年同。万里关山外，孤鸿缥渺中。
客情,元末明初,王冕,几日不启户，庭前青草多。故缘诗思涩，不奈客情何。贫贱家无定，英雄剑懒磨。江山千万里，回首一长歌。
屋隅樱桃伐去老干而生新枝能实可爱,元末明初,王冕,樱桃元旧本，根柢近西篱。只为除枯干，翻令长嫩枝。红娇殊鹤顶，甘美过蜂脾。羞荐归宗庙，于今正及时。
幽居次韵,元末明初,王冕,城市居何僻，山林境颇同。竹窗风细细，花榭日融融。叠石留云卧，开渠许溜通。儿童虽解事，不识五花骢。
幽窅,元末明初,王冕,幽窅无人迹，虚空见远天。雪深山气伏，崖断树根悬。乌鸟翻身入，狐狸放胆眠。老夫多脚力，更欲上层巅。
春日即事,元末明初,王冕,二月三日雨不歇，桃花杏花吹作泥。积垒可怜飞燕苦，伤春无奈杜鹃啼。关河气转风云合，边塞烽多草树迷。老我疏狂思舞剑，兴来不待五更鸡。
春晚客怀七首 其一,元末明初,王冕,春事已过半，客怀何怅然？鸟啼云外树，花落雨余田。沽酒不成醉，解衣徒自怜。五湖烟水远，未得问归船。
春晚客怀,元末明初,王冕,落落穷途客，年年不在家。寄眠听夜雨，借景看春花。空著三山帽，难防两鬓华。清晨览明镜，载笑复咨嗟。
春晚客怀七首 其三,元末明初,王冕,衣袖露两肘，难留侠客槌。对山长发啸，得酒忽忘诗。树湿吴云重，花残越鸟悲。酸辛甘自受，褴褛愧妻儿。
春晚客怀七首 其四,元末明初,王冕,花落春城暮，登临思倍清。买杯酬宿约，联句足余情。三峡星河动，九江风浪生。吾侪似无用，思与白鸥盟。
春晚客怀七首 其五,元末明初,王冕,雨暴溪流急，云低树势平。山边狐独啸，林外鸟皆惊。小草添生意，残花减俗情。明朝整巾舄，饱饭竹间行。
春晚客怀七首 其六,元末明初,王冕,诗酒从时适，功名委壮图。好山随处有，闲客近来无。冠盖骈三辅，烽尘暗四隅。余生营计拙，且僦好楼居。
春晚客怀七首 其七,元末明初,王冕,贾谊治安策，虚劳渎圣明。人民正凋瘵，豺虎恣纵横。白水沈南国，青山没上京。吾儒无可奈，老泪向天倾。
春寒,元末明初,王冕,春寒多雨水，地僻少轮蹄。湿气连山暗，孤梅近竹低。林空饥鸟集，城冷野狐啼。回首关河道，风尘道路迷。
济川阻雪九月二十七日客况四首 其一,元末明初,王冕,九月中原柳未枯，北风吹雪忽模糊。琼林玉树连天去，绿水青山望欲无。多喜夜光生锦帐，不传清响到金铺。老夫且作梅花梦，分付长年酒漫沽。
济川阻雪九月二十七日客况四首 其二,元末明初,王冕,济州城南寒雪飞，济州城北冻成围。客情自古不称意，世事于今转觉非。白马少年频唤酒，黑纱老妇泣无衣。逢邮不寄江南信，却上高楼望雁归。
济川阻雪九月二十七日客况四首 其三,元末明初,王冕,滕州济州山不多，平林大野少人家。解貂且问将军酒，对雪谁言学士茶？直北五更闻玉笛，江南十月老梅花。相逢休说凄凉事，湖海诸郎鬓未华。
济川阻雪九月二十七日客况四首 其四,元末明初,王冕,黄河西下水多生，滕州徐州田不耕。农民尽逐鱼鳖去，商贾只凭舟楫行。青山峨峨出鲁国，白云滚滚来任城。浪游欲尽燕云道，尚欠南风几日程。
独坐,元末明初,王冕,独坐高楼暮，凄凉何所闻？乱山流冻雨，荒树接孤云。关陕鸦成阵，幽并马不群。故人消息断，凋弊闵期文。
独宿,元末明初,王冕,独宿输吾惯，石床苔藓丰。气清神自固，梦不与人同。灯焰悬空壁，炉香袅细风。如何纨绮辈？服药取奇功。
看山,元末明初,王冕,昨朝问竹城西去，今日看山湖来来。酌醪数斗且尽醉，好景百年能几回？野草散光摇翠浪，风花移色闪苍苔。飞流最是东南急，乘兴无辞杖履陪。
秋兴二首 其一,元末明初,王冕,万里山河一局棋，旷怀真感独伤悲。石麟夜雨生新恨，铜雀春风属旧时。雪捲流沙驮信远，天沈辽海鹤书迟。五陵年少俱零落，回首故园空梦思。
秋吟二首 其一,元末明初,王冕,夜雨滋蔬圃，秋风过草堂。长歌追李杜，高论入羲皇。戏水知鱼乐，寻膻看蚁忙。儿童建勋业，灯火得新凉。
秋吟二首 其二,元末明初,王冕,菜叶绿满地，菊枝青过阑。有为遵古道，无论及时官。树影经秋减，湖光入座宽。门前旧矶石，闲却钓鱼竿。
秋夜偶成六首 其一,元末明初,王冕,风雷不改旧山河，华屋年深蔓绿萝。龙柱云消金气冷，凤台人去月明多。英雄空听生铜吼，感慨谁知白石歌。转首五湖秋水阔，且将闲兴寄渔蓑。
秋夜偶成六首 其二,元末明初,王冕,露华泥泥湿桐丝，渐觉新凉袭敝帏。肯羡轻生归马革，独怜清苦卧牛衣。种桃未必全忘世，采药终然会息机。欲问夷齐何处所？西风吹杀首阳薇。
秋夜偶成六首 其三,元末明初,王冕,生憎尘俗苦相侵，渐渐移家入远林。但得瓮中多白酒，何须囊里有黄金。关山夜静笳声惨，淮海秋高雁影沈。底事怀人作痴坐，短檠花冷石房深。
秋夜偶成六首 其四,元末明初,王冕,孤云杳杳雁声寒，黄叶萧萧诗思悭。坐对酒樽怀北海，啸歌白石向南山。菊花野雨家何处？莼老秋风客未还。梁甫不吟君莫问，卧龙寂寞草庐闲。
秋夜偶成六首 其五,元末明初,王冕,冉冉新霜上鬓毛，相逢何事论英豪？山城雨重钟声短，海国风清剑气高。且自草衣同牧竖，不须骢马列官曹。古来勋业真堪笑，三士杀身争二桃。
秋夜偶成六首 其六,元末明初,王冕,潇潇寒雨满江楼，底事无端生百忧。铁砚磨穿灯火夜，貂裘敝尽风霜秋。五更空自听鸡舞，四海有谁持犗钩。可羡当时张许辈，蒲萄宫里烂羊头。
秋夜燕山旅舍偶成寄林致和,元末明初,王冕,花漏无声海月阴，小窗灯火夜沈沈。出师表动英雄志，征伐书移慷慨心。边塞雪深迷小草，关河秋老见乔林。不须更论江南事，击剑长歌且漫斟。
秋晚即事,元末明初,王冕,十年湖海挟飞仙，今日凭高思窅然。关北又添三尺雪，江南别是一般天。紫髯老将悬清梦，白面儿郎减少年。说与南阳诸葛道，草庐虽好莫贪眠。
种茄,元末明初,王冕,种植便生地，还宜去草莱。所期羞膳具，毋吝日滋培。雨露恩时及，风霜气莫摧。且令根本固，看尔实恢恢。
送人北上,元末明初,王冕,早买北关门外船，载书应上九重天。风云步武君可羡，世事乖违吾独怜。黄阁大官归厚禄，红楼美酒不多钱。逢人可话江南景，春水流花满石田。
送大机上白云二首 其一,元末明初,王冕,水月池头屋，曾同听雨来。故缘经岁别，又过几花开。且尔酬诗债，深惭乏茗杯。明朝出西郭，离思不堪裁。
送大机上白云二首 其二,元末明初,王冕,东郡雨不歇，西湖水亦高。上人今日去，行李不辞劳。传法灯无尽，悬崖屋更牢。交情如问讯，谓我只嚣嚣。
送云屋僧,元末明初,王冕,兰若边江次，羁栖喜得邻。论交留客夜，对酒独花春。风雨相过近，交情且是真。无端话离别，把酒忽伤神。
送五台长老,元末明初,王冕,我有慈亲年老已，便欲送君难远行。道边持草或解意，天外见云无限情。九堰潮平船过稳，五台海近月多明。故人若见烦相问，头发于今白几茎。
送太上人之四明,元末明初,王冕,胜地称三佛，佳山指四明。雁飞江雨歇，龙蛰海潮平。见客无多论，看云或动情。有人问梅叟，为说似浮萍。
送日侍者游两府兼柬丁仲容先生,元末明初,王冕,知君汗漫饶清兴，东府西州路不多。牛斗正临吴分野，城池还带旧山河。春风扬子江头去，夜月茅山石畔过。若见金陵丁处士，问言归兴近如何？
送王克敏之安丰录事,元末明初,王冕,丹墀对策三千字，金榜题名五色春。圣上喜迎新进士，民间应得好官人。江花绕屋厅事近，烟树连城野趣真。所愿堂堂尽忠孝，毋劳滚滚役风尘。
送本中上人,元末明初,王冕,上人飞锡何方去，笑指东南咫尺间。黄叶落时行细路，白云生处看青山。欲求古道殊难得，怅望高风或可攀。朋旧相逢还道我，梅花清苦鬓斑斑。
送边伯京之闽,元末明初,王冕,边郎辟掾南闽去，马首春光正十分。路夹海棠行锦障，江涵山翠拥罗文。简书可励风云会，韬略能夷虎豹群。若向武夷山下过，为余传语杜征君。
送圭玉冈,元末明初,王冕,一真四法全吾道，教主云间喜作家。白气拥林龙绕树，紫霞纷日凤衔花。笑谈不释铁如意，斩斫岂由金莫耶？可是阿师门户别，相逢不吃赵州茶。
送宇文子贞,元末明初,王冕,郊居暂辍簿书劳，尚植忠良翊圣朝。风月一坛光滟滟，天人三策锦飘飘。清声足重江潮望，直笔宁辞馆阁招。洛下诸郎竞才俊，岂能无意说渔樵？
送杨义甫访云林子,元末明初,王冕,公子翩翩孰与俦，云林清气逼高秋。牙签耀日书充屋，彩笔凌烟画满楼。既是有樽开北海，岂云无榻下南州？相逢一笑如知己，不必人间万户侯。
送汪掾史,元末明初,王冕,莫怪迟迟把酒杯，留君故尔强徘徊。市桥杨柳不堪折，江路梅花无数开。从此计程趋画省，更期拾级上乌台。底用怀思重回首，五云多处是蓬莱。
送沙学正归松江,元末明初,王冕,范蠡岩前云似锦，吴松江上水如天。送君去去青霄近，老我萧萧白发悬。杨柳风清千里梦，梅花雪落五更船。对人休说儒官冷，圣主于今正待贤。
送客,元末明初,王冕,骊驹歌载道，肯为簿书留？顾我衰迟质，不禁离别愁。江花缘客兴，春水便归舟。兹去青云远，音书可寄不？
送钦上人,元末明初,王冕,石头城下五更秋，高挂云帆得顺流。铁瓮缘江即东府，璚花隔岸是扬州。作家相见本无语，在客别离殊有愁。后夜相思好明月，老夫乘兴独登楼。
送颐上人归日本,元末明初,王冕,上人住近扶桑国，我家亦在蓬莱丘。洪涛逼屋作山立，白云绕床如水流。问信不知谁是客？多情忘却故园秋。明朝相别思无限，万里海天飞白鸥。
送僧归中竺,元末明初,王冕,天香阁上风如水，千岁岩前云似苔。明月不期穿树出，老夫曾此听猿来。相逢五载无书寄，却忆三生有梦回。乡曲故人凭问信，孤山梅树几番开？
送僧归闽,元末明初,王冕,九月三吴树叶红，闽中浑未觉秋风。上人忽动乡关念，对客莫辞途路穷。白发岂无诸老在？青山还与旧时同。到家检点经行处，应喜庭松雨露浓。
送僧归钱塘,元末明初,王冕,故国荒凉草树迷，春风犹记旧沙堤。山连天目孤云下，潮上江头海日低。送客过溪惊虎啸，驱龙出洞听猿啼。何时与我同清赏？净取山泉煮木鸡。
送僧游五台,元末明初,王冕,南国看云故有愁，燕山那忍送君游。天风五月能生雪，野气四时浑似秋。适兴何须穷险绝，忘机不必论公侯。归来著我门前过，莫把羁杯对白鸥。
送噩长老,元末明初,王冕,张公洞口云翻海，扬子江头雪打球。君去兴怀殊不恶，我行风雨奈何愁。疏狂久负刘伶榼，飘薄空余季子裘。直待明年二三月，看花骑马过中州。
送薜府判之广东,元末明初,王冕,酾酒临江亦壮哉，别离无奈故徘徊。喜聆乌府文章盛，又见尧天日月开。万里邮传清誉远，百蛮歌动好官来。吟边休说梅花老，不是山中宰相才。
重午次韵敬常叶公,元末明初,王冕,故园一望海天长，京国相看叹老苍。太学故知韩子重，高阳应笑郦生狂。四更风雨客怀壮，五月幽燕地气凉。况是天家赐衣节，不妨谈笑引壶觞。
重过戴氏居三首 其一,元末明初,王冕,重过戴氏宅，交游情味长。乃翁敦德义，诸子好文章。济济衣冠伟，班班事业张。看他流俗下，不肯论炎凉。
重过戴氏居三首 其二,元末明初,王冕,矮篱编绿槿，小径入青桑。屋绕河流润，门开竹色凉。课儿书满架，留客酒盈觞。西沼芙蓉美，南薰䆉稏香。
重过戴氏居三首 其三,元末明初,王冕,琴书满屋壁，不下晋家声。湖海怀高义，交游阅古情。宰瓜缘暮景，看竹喜新晴。更约清高友，山林结隐名。
重阳,元末明初,王冕,重阳今日是，客邸忽凄怆。树叶惊风堕，稀衣袭雨凉。黄花衔古色，丹桂发天香。珍重东屯社，携尊过草堂。
徐竹隐,元末明初,王冕,连江修竹静郊居，门外阴阴千亩余。直节不移高士操，息交那与俗人书。卧听翠雨飞瓴甋，笑挹清风过绮疏。却扫红尘喧境寂，岁寒分席待樵渔。
挽吴孟思,元末明初,王冕,云涛处士老儒林，书法精明古学深。百粤三吴称独步，八分一字直千金。桃花关外看红雨，杨柳堂前坐绿阴。今日窅然忘此景，断碑残碣尽伤心。
旅次,元末明初,王冕,露下竹风清，孤楼恰二更。天垂沧海极，月转大江横。道味穷时熟，诗情旅次生。飘流何所拟？泰华一毛轻。
莫处士悼诗,元末明初,王冕,乐闲处士老西河，花竹亭台野趣多。不为功名移志节，每因兴感费吟哦。义风孝行知谁拟，山色湖光奈尔何。转首栖霞清梦远，令人怀感动悲歌。
读史,元末明初,王冕,耿耿青灯照青史，坐看兴废眼前来。亡秦未必非胡亥，灭赵终然是郭开。三国英雄由将相，六朝人物只婴孩。商之孙子宁无论，妲己端端是祸胎。
都城暮春,元末明初,王冕,绣房香幄紫驼车，队马连云拥醉娥。天上柳花随处衮，人间春色已无多。风流谩听《黄金缕》，慷慨谁知《白石歌》？江北江南叹愁绝，落红如雨打渔蓑。
偶书,元末明初,王冕,圣主临朝问好官，岂无公论在长安？野人不入麒麟画，御史都簪獬豸冠。直北五更霜气重，江南三月雨声寒。绣衣骢马金陵道，谁把梅花仔细看？
偶书二首 其一,元末明初,王冕,浮云生远树，落日动江波。坐对青山好，其如白发何？寄诗凭问讯，沽酒借颜酡。忽忆平时节，吴淞听棹歌。
偶书二首 其二,元末明初,王冕,闻鸡何用舞，对酒且高歌。湖海情如故，风霜老奈何。相交知己少，入梦好山多。玩世能成癖，纷纷事已讹。
偶成,元末明初,王冕,四月八日风雨歇，放翁宅前湖水高。典衣沽酒亦足醉，骑马看花徒尔劳。海国尚闻歌蔓草，山陵谁与荐樱桃？元龙本是无能者，后世谩称湖海豪。
偶成,元末明初,王冕,桑田沧海事沈沈，慨慷谁能论古今？刖足卞和因献玉，然脐董卓岂无金？虽求知己终难合，差立功名错用心。老子胸中颇明白，只怜华发不胜簪。
偶成七首 其一,元末明初,王冕,人言栗里是吾家，问信东皋事已讹。残岁都闻呼盗贼，良宵谁复望星河？门迎野水垂杨柳，屋枕云山带荔萝。沽酒陶情作闲梦，岂知冰冻合滹沱？
偶成,元末明初,王冕,青山绿水从人爱，野鹤孤云与我同。所适不须论丑好，相逢漫尔说英雄。乐游花木萧萧雨，梓泽亭台澹澹风。兴废故无今昔异，几回搔首月明中。
偶成,元末明初,王冕,二月江亭野色明，杨花飞散雪盈盈。盐烟半入海气白，风雨忽来溪树鸣。离思厌听孤燕语，客情无奈乱山青。明朝又上长安道，却望咸阳旧帝京。
偶成七首 其二,元末明初,王冕,万里长山走蓟门，崭然天险中路分。高风吹雨作飞雪，老树积烟成冻云。武帐驻兵谈亚父，毡城无语及昭君。夜深谁渡桑乾水？呜咽笳声不忍闻。
偶成七首 其三,元末明初,王冕,山郭方迎五日春，飞飞风雪欲愁人。老年作客殊无策，适兴吟诗似有神。溪上梅花谁可共？天涯鸥鸟漫相亲。酒阑细看柴桑论，始觉桃源不避秦。
偶成七首 其四,元末明初,王冕,云消巫峡蜀波来，天近崆峒北斗回。人事故于今日别，梅花却胜去年开。好游不负青春约，得意那愁白发催。行旅居家无异致，开怀且覆掌中杯。
偶成七首 其五,元末明初,王冕,去年今日雨潇潇，今日天晴雪尚消。杖履谁来看花柳，江湖何处得渔樵？徒叨食饮居安土，未有功劳补圣朝。入夜遥遥瞻北斗，紫云团盖上青霄。
偶成七首 其六,元末明初,王冕,玉漏无声落草庐，荒村遥夜石灯孤。开门探雪三尺许，举眼看山一寸无。谁闵将军穷窟穴？空多公子梦氍毹。老吾不作功名想，只欲扁舟泛五湖。
偶成七首 其七,元末明初,王冕,出门无侣杖藜轻，溪上梅花相笑迎。独鹤远从天际下，老夫如在画中行。千峰日出流云气，万壑松鸣杂水声。巾袂不知苍翠重，看山直过越王城。
基址,元末明初,王冕,基址经年定，新亭几日成。望开吴地尽，坐接楚天平。野色重重见，山光面面迎。可宜方处士，千古纪清名。
寄友,元末明初,王冕,窗外疏篁脱故枝，屋头松树已添围。水流荒涧花无影，云落空山雨似飞。别去几时多有梦，归来一笑竟忘机。怀君欲寄江南信，沙漠风高雁影移。
寄友,元末明初,王冕,寄语蓬莱客，山寒松未花。只因好春雨，不得到君家。白石通宵煮，青萍忘岁华。近来聋两耳，那得听胡笳？
寄天台丁仲容,元末明初,王冕,去年脚底生茧瘤，今年巾中华发稠。读书不敢略字过，得酒岂徒成醉休？关山杳杳绝飞鸟，江海凄凄无钓舟。好风良夜那可已，思君时复一登楼。
寄王秋泉,元末明初,王冕,尺书不寄海天遥，两见春风换柳条。台阁竞瞻官济济，山林谁问鬓萧萧？月明故国人情别，花落江城客思饶。记得旧时携手处，酒酣曾过饮虹桥。
寄东邻唐彦常,元末明初,王冕,桐木散阴邻屋壁，子居巷东我巷西。绣衣耀日轻拂袂，白马蹑云新凿蹄。湖上笑歌多载酒，夜来归去醉如泥。春风又别四十日，安得看山同杖藜？
寄申屠佥事,元末明初,王冕,潇洒樊山老，年来亦可怜。墨庄沉寇垒，琴屋烬烽烟。诗好人能颂，官清子得传。闲身随所寓，不必问归田。
寄存道崔隐君,元末明初,王冕,有怀中默默，舒啸独登楼。月色不知夜，江声欲动秋。寄书空惹恨，看剑若为羞。何日乘清兴？山阴棹雪舟。
寄吴道子,元末明初,王冕,三月不见吴道子，十日两渡钱塘江。诗书压架自足乐，风月满坛谁敢降？菖蒲青青绕石壁，薜荔密密缘山窗。归来不道簿书急，漫对阿戎言老庞。
寄张贞居,元末明初,王冕,句曲山人毛发古，苍精龙佩羽衣轻。道高不授中黄秩，天下皆传外史名。石菌云融丹气拥，玉壶春艳紫霞生。楼居又近林和靖，约我寻梅取次行。
寄李子粲,元末明初,王冕,白头自笑潜夫拙，却忆风流李谪仙。对客每言齐物论，移家只有广文毡。赤鸡白狗看儿戏，绿水青山作画传。慷慨不愁春色老，笑看花雨落平田。
寄陆高士,元末明初,王冕,山阴道士久不见，无奈秋天风雨何。畴昔烧丹曾化鹤，近来书字不因鹅。黄花开到东篱下，白日何妨拄杖过。更约登高成浩饮，得诗还胜去年多。
寄恢长老,元末明初,王冕,眼底纷纷涸辙鱼，道人遇地即安居。瓦盂香软雕胡饭，松几晴翻贝叶书。老到世情深脱略，年来生计亦萧疏。相逢休论当时事，我亦西郊结草庐。
寄徐仲几,元末明初,王冕,僦得城楼枕卧龙，储无甔石是英雄。吟诗不愧杜工部，乞米或如颜鲁公。兰省异于霄汉上，草堂却在画图中。故人相见无多论，笑指松花落晚风。
寄题梅,元末明初,王冕,山中昨夜雪三尺，窗前梅花参差开。卧看枝上月初满，梦到江南春已回。可笑阿娇伫金屋，却怜姑射下瑶台。故人知我有清兴，携取双鱼斗酒来。
悼止斋王先生二首 其一,元末明初,王冕,休致归来与世违，平生所有未全施。胸中经纬天人识，舌底风雷宰相知。论道端然见周召，得时元不下皋夔。南金东箭谁堪拟？绿水青山尽可悲。
悼止斋王先生二首 其二,元末明初,王冕,文采风流今已矣，夫何能见紫芝眉？中天气黯星河惨，南国春寒草木悲。政事堂堂传两省，论谈娓娓动诸司。老成如此多关系，青琐诸公泪亦垂。
悼止斋王先生,元末明初,王冕,三月燕山听子规，追思令我泪垂垂。虽然事业能经世，可惜衣冠在此时。霜惨晴窗琴独冷，月明秋水剑双悲。山河万里人情别，回首春风说向谁。
悼王济川处士,元末明初,王冕,上卿方驾紫云车，便寄江南处士诗。白发忽辞明镜去，青山相对好楼居。床头筇竹生鳞甲，窗下残篇扑蠹鱼。莫向九原嗟寂寞，诸郎才俊马相如。
悼白云,元末明初,王冕,浊世儒名多浪得，先生高隐冠当今。注书已发程朱蕴，讲道重明孔孟心。白日山林增气象，清风江海振希音。少微一陨天为黑，望入东南泪满襟。
掩关,元末明初,王冕,竟日掩柴门，翛然无俗尘。幽花殊得意，老树不知春。风月临清夜，江湖忆故人。西房老禅伯，潇洒亦吾贫。
晚眺二首 其二,元末明初,王冕,云腾山欲重，雨过树如新。细路多行虎，荒村不见人。游丝悬落日，小草乱青春。何处论知己？过从白鸟亲。
梅竹轩为杨君道赋,元末明初,王冕,湖上轩窗面面幽，山居正是御书楼。一枝晴雪连云白，三径清风似水流。且喜往来无俗客，只兹潇洒胜封侯。题诗已有林和靖，乘兴岂无王子猷？
清明后日,元末明初,王冕,旅游忽过清明节，百感中来与愿违。杨柳亭台春寂寂，杏花村落雨霏霏。青山对面人何在？白发倚门身未归。薄暮登高重惆怅，岂因萧飒故山薇？
绿水,元末明初,王冕,绿水流洙泗，青山出鲁邹。凭高殊有兴，吊古不胜愁。日落江花重，风生野树秋。掀髯一长笑，不负壮年游。
船上,元末明初,王冕,迢递三河路，凄凉九月天。远山迷草木，平野少人烟。对景情如醉，浮居日似年。壮怀消不得，沽酒且陶然。
隐居偶成,元末明初,王冕,几日不见青山面，今日青山树色多。风花落水似濯锦，野鸟隔帘如唱歌。年老无成真可笑，世情不合奈之何！柴门本自无车马，昏晓时闻响玉轲。
雪后,元末明初,王冕,今日登高不见山，乾坤混混太清寒。旧时月色无人识，新岁梅花正好看。多苦将军居塞北，更怜羁客在长安。老夫欲语不忍语，倚遍危楼十二阑。
雪晴,元末明初,王冕,起来敲石火，正是雪晴时。竹叶冰垂地，梅花玉满枝。风云随变灭，山水转清奇。怅望长安道，令人有所思。
黄牛山,元末明初,王冕,招提万山底，古屋蔽烟霞。密竹先秋意，长藤过夏花。繁阴沈雨脚，清响漱云牙。老衲眉如雪，相逢话作家。
喜白发,元末明初,王冕,眉间黄色未为奇，好是梳头满面丝。从古其谁能脱略，于今得此可愉怡。绝怜雪色照明镜，更喜霜花衬接䍦。万事为他最公道，老来镊白是儿痴。
渭河道中四首 其一,元末明初,王冕,平地连沧海，孤城带渭河。行人俱汉语，舟子半吴歌。野草惊秋短，鲂鱼出水多。只怜乡国远，处处有胡笳。
渭河道中四首 其二,元末明初,王冕,披雾青天近，梳头白发明。山河千古恨，风雨五更情。塞北浮云惨，关中王气清。草庐诸葛在，未得话平生。
渭河道中四首 其三,元末明初,王冕,月出东溟白，天垂北斗低。砺兵思秣马，舞剑忽闻鸡。诸葛犹存汉，田横不辱齐。英雄如有见，琐稍岂能迷？
渭河道中四首 其四,元末明初,王冕,海气团云白，江风吹浪寒。飞鸿离塞远，独鹤唳更阑。慷慨论时事，羁栖笑楚冠。萧萧黄叶下，回首望长安。
临江寺,元末明初,王冕,山灵本是爱山农，况是登临重复重。海水浮来多怪石，云霄上接有高松。忘情浅浅溪中鸟，不雨深深洞底龙。带甲如今满天地，烟霞合此寄高踪。
湖上书所见,元末明初,王冕,东南富贵是神仙，日日西湖坐画船。绣帽拥云笼翠羽，紫牙宣响出红莲。香风宛转珠帘动，纤手亲传玉鲙鲜。最是好情消不得，醉挪花片撒金钱。
湖上闲步,元末明初,王冕,断云零乱雨初晴，古客游行眼倍明。可喜一湖杨柳色，不禁三月杜鹃声。青山历历添新寺，白塔亭亭枕旧京。回首东南重凄感，岂因兴废独关情？
登竺峰,元末明初,王冕,健步攀缘上碧峰，方知绝顶路岐通。一生如在九霄上，万景都归两目中。老鹤独翻珠草露，孤猿啸落桂花风。青箱家世君休问，江左于今事不同。
答王聘君二首 其一,元末明初,王冕,门径萧条勘，相知得往来。人方恋升斗，我独抚尊罍。故国秋风惨，荒城暮雨开。闲中多乐意，不在最深杯。
答王聘君二首 其二,元末明初,王冕,平无无饮量，难与醉乡期。老委青云志，空听白纻辞。寒烟昏塞口，残月淡娥眉。此际天涯客，凄凉只自知。
山中答客问,元末明初,王冕,人间尘土苦歊烦，林下清风六月寒。夜半酒醒方脱屐，日高眠起不簪冠。坐看游蚁巡危磴，静听闲花落古坛。老我自无轩冕意，寻常岂是傲时官。
答贾太初,元末明初,王冕,知己相逢贫亦好，去家未久梦来多。读书万卷今何有？美酒数杯颜已酡。越上山移新得信，江南秋老漫奔波。故人割俸情何厚，白粲赤松从我过。
舜江楼,元末明初,王冕,舜江楼上一徘徊，四面云山锦障开。于古岂徒贤二相，只今睍可致三台。月明鼓角空中起，风静波涛地底回。别驾清名动乡国，金鞍五马望重来。
遇昭瑞宫次韵二首 其一,元末明初,王冕,红花翠竹满江皋，依约仙山驾巨鳌。月下每听来鹤佩，云中时复见龙袍。西江日薄潮声小，北极天开王气高。咫尺山河移版籍，书生徒尔说英豪。
过昭瑞宫次韵,元末明初,王冕,金屋无人玉殿开，青蒲埋没遍莓苔。旧愁隐隐随烟浪，新恨绵绵入草莱。红叶已随流水去，黄门空忆看花来。东南富贵消磨尽，留得荒村古将台。
愁重,元末明初,王冕,慷慨添余思，交游忆可人。时危还有虑，愁重不知春。海国迷归棹，关山拥战尘。黄公何所见？终不事嬴秦。
感怀,元末明初,王冕,客邸可言行路难，故园无便寄平安。梦回孤馆灯火寂，吟到五更风雨寒。南国山川频入梦，中原戎马独凭阑。田文一去豪华尽，长铗归来何所弹？
感怀,元末明初,王冕,风花片片减芳春，转首关河气象新。有志谁能口避老，无忧何必去除贫。开楼且喜青山近，钓水多从白鸟亲。闻说长安金紫贵，不奔风雨即红尘。
感慨四首 其一,元末明初,王冕,大道已沦谢，世情那可论？所经新传舍，多是故侯门。路险豺狼恣，山空鸟雀喧。余生亦何幸，注目合忘言。
感慨四首 其二,元末明初,王冕,东南多胜概，古迹渐难寻。诸老题诗处，繁阴蔽石林。云团溪雨重，水落野塘深。感慨添余思，孤猿入暮吟。
感慨四首 其三,元末明初,王冕,故国江都郡，繁华旧不同。衣冠移习气，鼓角动悲风。柳倚消光碧，花连野色红。放怀沽一碎，世事委狙翁。
感慨四首 其四,元末明初,王冕,昨访三生石，今登二老亭。痴烟含树黑，野草满山青。归鸟还知倦，悲笳不忍听。又闻龙臆马，趁逐豹文鼮。
新店道上,元末明初,王冕,野水滔天去，阴云著地生。沽来新店酒，不洗异乡情。白发萧萧谢，黄花粲粲明。山川虽跋涉，道路却升平。
新店道中二首 其一,元末明初,王冕,黄桑叶落雁声号，野鼠蹲沙北马骄。万里山河秋渺渺，一天风雨夜萧萧。客怀到此何由壮？酒兴于人自觉饶。早起梳头对明镜，不愁双鬓雪飘飘。
新店道中二首 其二,元末明初,王冕,即看白雁向南飞，又见黄花落短篱。河道便风容易上，客程过匣信难期。新霜飒飒吹杨柳，野老离离和竹枝。欲饮一樽难强进，且留清兴漫题诗。
楚汉两城,元末明初,王冕,楚汉英雄今寂寞，两城相倚旧封疆。荒台落日酣红叶，古墓秋风老白杨。岂是有为增感慨？便令无事亦凄凉。徘徊望尽东南地，芦苇萧萧野水黄。
楼观,元末明初,王冕,楼观重重锦绣扶，东湖风景即蓬壶。海云入树青山小，野水滔天白鸟孤。学士借来船似屋，书生归去画成图。老夫一见何潇洒，凉雨满堤生绿蒲。
满目青山轩,元末明初,王冕,满目青山似画图，道人于此即安居。不知世上功名好，但觉门前车马疏。风月四时同笑傲，乾坤千古一蘧庐。我生亦有林泉癖，欲老衡茅愧不如。
福胜山房,元末明初,王冕,不作殊方去，每因兹地留。湖山全胜概，松竹秘清幽。下榻同听雨，开尊为解愁。得君多道义，从此无可求。
解闷,元末明初,王冕,家园嗟寂寞，客计转疏迂。事失非关酒，身贫不为儒。功名余破楮，风雨漫长途。对景成何用，高谈却壮图。
解闷四首 其二,元末明初,王冕,荒城惊岁晚，风雨奈何人？野火殊无侣，江梅自得春。停杯吟思远，照镜鬓华新。底事堪愁绝？悲笳撼塞尘。
解闷四首 其三,元末明初,王冕,风雨交残夜，郊关鸡乱鸣。青山频入梦，白发不禁情。舞剑令人笑，沽樽只自倾。忽思少年日，骑马汉江城。
解闷四首 其四,元末明初,王冕,寒气薄衣絮，斜风雪乱飘。山林俄失色，江海不行潮。塞北毡车重，江南甲骑骄。草堂亦幽致，冰冻满诗瓢。
遣兴四首 其一,元末明初,王冕,破屋悬寒雨，空窗度晓云。家贫无外虑，身老厌多闻。草木随时长，虫鱼自作群。行吟聊遣兴，不必论功勋。
遣兴四首 其二,元末明初,王冕,直北黄河走，江南白浪浮。人民正饥渴，官府急诛求。处处催兵器，城城建火楼。老吾头已白，忍死为君忧。
遣兴四首 其三,元末明初,王冕,老来百病出，坐卧不能安。稍得春风暖，寻忧夜雨寒。中原人倥偬，南国步艰难。薇省分权重，匡时自选官。
遣兴四首 其四,元末明初,王冕,旌旗明紫塞，云雾暗潼关。尽说王师盛，应知伯道艰。东风吹白草，落日动青山。羽檄飞边报，将军信雅闲。
暝色,元末明初,王冕,暝色沉孤屿，秋声入远林。飞鸿频顾影，独客易伤心。相识无知己，交游少信音。未能酬壮志，沽酒且长吟。
漫兴三首 其一,元末明初,王冕,隐几看山与世违，当门种竹亦无机。五更骤雨随风过，满眼落花如雪飞。每为注书消夜烛，亦常沽酒典春衣。今朝急报任公子，昨日苍苔满钓矶。
漫兴十九首 其一,元末明初,王冕,诏布河流复，其功说贾生。岂因疏凿费？恰重战争名。军士虽然散，农人尚未耕。九州多禹迹，何日与君评？
漫兴四首 其一,元末明初,王冕,流沙连竺国，大碛间和宁。云合阴山黑，天垂瀚海青。穹庐骈騕袅，葩盖建和铃。多少花门子，相逢过北庭。
漫兴十九首 其二,元末明初,王冕,燕赵官输急，江淮羽檄忙。山崩云惨惨，河决水茫茫。野客愁无奈，山翁老更狂。途传军士盛，即日下襄阳。
漫兴四首 其二,元末明初,王冕,屯聚皆羌属，苍茫路转西。草深车迹浅，霜重角声低。军马行无数，山林望欲迷。老兵通汉语，指点话征西。
漫兴三首 其二,元末明初,王冕,中天积翠郁层阴，雪瀑遥飞落远岑。白月夜分双鹤舞，清风时听万松吟。放怀尽可从诗酒，行乐何须论古今。我欲与君飞两舄，题诗刻竹满山林。
漫兴四首 其三,元末明初,王冕,天时今亦异，地丑古来非。永夜惟消酒，严寒未授衣。一时风色变，万里雪花飞。小大持弓矢，相呼出打围。
漫兴十九首 其三,元末明初,王冕,草木何摇撼，工商已破家。饶州沈白器，勾漏伏丹砂。吴下难移粟，江西不运茶。朝廷政宽大，应笑井中蛙。
漫兴三首 其三,元末明初,王冕,风花片片落瑶台，江北江南春未回。老子胸中自潇洒，故乡何处却徘徊。海云挟雨连天黑，江鹳如人近屋来。景物相看只如此，沽杯且放好怀开。
漫兴三首 其三,元末明初,王冕,青山隐隐带滦河，金碧光中望馺娑。五谷不生羊马盛，二仪殊候雪霜多。打围阵合穹庐转，警跸声传御驾过。漠漠黄沙天万里，壮心未解说风波。
漫兴四首 其四,元末明初,王冕,壮心殊未已，望望尽黄沙。韦帽笼鸦鹘，毡囊载骆驼。过关南客少，出塞北风多。田牧俱荒废，空怀马伏波。
漫兴十九首 其四,元末明初,王冕,四川听雨化，三辅受风清。但得公行道，何劳苦用兵？关山无阻碍，淮甸渐清平。闻说招民义，衔哀事远征。
漫兴十九首 其五,元末明初,王冕,一说妖氛起，生民欲断魂。村墟空壁落，市井变营屯。尽道无生计，谁为奉至尊？吾居更萧索，事业不须论。
漫兴十九首 其六,元末明初,王冕,壬辰天意别，春夏雨冥冥。云气何时敛，江声未得停。书生怜白发，壮士喜青萍。昨夜登西阁，悲笳不忍听。
漫兴十九首 其七,元末明初,王冕,处处言离乱，纷纷觅隐居。山林增气象，城郭转空虚。侠客思骑虎，溪翁只钓鱼。诸生已星散，那得论诗书。
漫兴十九首 其八,元末明初,王冕,辟难人争出，居家我独痴。况兼亲已老，无奈病相欺。湖海迷舟楫，关山振鼓鼙。忘机闲看竹，得兴漫题诗。
漫兴十九首 其九,元末明初,王冕,密树连云湿，荒村入径斜。山童分紫笋，野老卖黄瓜。忽要千钧弩，寻求百姓家。予生为计拙，见景重咨嗟。
漫兴十九首 其十,元末明初,王冕,撤幕愁归燕，颓垣警睡尨。鱼声飞玉署，花梦破璚窗。紫诏传三省，黄巾出两江。何时舞干羽？尽使有苗降。
漫兴十九首 其十一,元末明初,王冕,登高聊纵目，怀古忽伤心。北极星辰远，中原草木深。天寒群雁叫，夜静独猿吟。处处知音少，尘埃绿绮琴。
漫兴十九首 其十二,元末明初,王冕,干戈犹未定，鼙鼓岂堪闻。忧国心如醉，还家梦似云。关山千里远，吴楚一江分。朋旧俱零落，空嗟白鸟群。
漫兴十九首 其十三,元末明初,王冕,湿云垂地重，孤雁入天鸣。到处干戈竞，何时海岱清。孤灯悬古壁，寒漏落空城。可羡商山老，优游待太平。
漫兴十九首 其十四,元末明初,王冕,深秋天气好，且喜病魔消。对客论三史，令人愧六朝。山河空板荡，民物竞萧条。白首思无策，甘心学野樵。
漫兴十九首 其十五,元末明初,王冕,秋风清瘴疠，明月照山河。绝国干戈少，空城鼓角多。脱巾怜短发，醉酒觉身和。漫对黄花坐，无劳白苧歌。
漫兴十九首 其十六,元末明初,王冕,自笑青云远，谁怜白发孤？艰难知道路，潇洒问江湖。事业留诗卷，田园入画图。清高过老杜，囊底一钱无。
漫兴十九首 其十七,元末明初,王冕,重阳今日是，风雨满空城。白发殊无赖，黄花似有情。山寒孤树老，江净众鸥明。且愿烽尘息，讴歌乐太平。
漫兴十九首 其十八,元末明初,王冕,雨阻龙山会，云荒戏马台。且看黄菊放，休待白衣来。事业书千卷，功名水一杯。登临聊复尔，吟啸漫徘徊。
漫兴十九首 其十九,元末明初,王冕,吟诗怀杜甫，持酒看吴钩。落叶千林晓，飞鸿万里秋。只嫌风俗变，不为别离愁。向晚闻征鼓，徘徊倚小楼。
潇洒,元末明初,王冕,渐觉离乡远，宁知出处迂。风流看队马，潇洒入双鱼。谁解辞千乘，无人说二疏。老吾情不惬，漫读古人书。
槿花,元末明初,王冕,不与百花期，多从桂子时。低昂如有序，红白自相宜。农为编篱识，蜂因课蜜知。想渠根本盛，未畏雪霜欺。
醉贤图,元末明初,王冕,浩饮浪吟何慷慨，衣冠尚在晋风流。七贤林下固不异，六逸溪头良可谋。既是甘为避世士，不妨且作醉乡侯。幕天席地无留滞，笑杀三闾空白头。
题王有恒山房,元末明初,王冕,人世红尘涨碧空，薜窗萝几自清风。朝来爽气归书润，夜静青云入梦浓。壁上枯桐忘岁月，床头老剑识英雄。丈夫要看好山色，不是关中即洛中。
题米元晖画,元末明初,王冕,我生正坐山水癖，展卷见山如蜜甜。古树含烟黑个个，远山落日见尖尖。险绝岂惟游子虑，清幽足慰老夫潜。行路望云情更切，不因小米故多添。
题金陵,元末明初,王冕,赏心亭前春草花，赏心亭下柳生芽。收功漫说韩擒虎，亡国岂由张丽华。江山万古足登览，豪杰几人过叹嗟。野老相逢闲指点，六朝宫阙尽桑麻。
题青田山房,元末明初,王冕,青田刘处士，潇洒好山房。夜月移花磴，春云动石床。书声通远谷，琴响应清商。我欲相依住，临流筑草堂。
题赵松雪关北小景图,元末明初,王冕,小草丛丛出浅沙，坐歌无奈画图何。长藤挂树春风少，老石敛云秋色多。客子淡然忘岁月，王孙徒尔忆山河。荒烟落日居庸道，几见毡车白马驮。
龌龊,元末明初,王冕,龌龊宁堪处，卑污奈此逢。看人骑白马，唤狗作乌龙。濯濯河边柳，青青涧底松。待看天气好，应得露华浓。
卫生画山水,元末明初,王冕,国朝画手不可数，神妙独数高尚书。尚书意匠悟三昧，笔力固与常人殊。林树无根云懵懵，昆仑泰华云中涌。山城野店不逢人，碧波翠嶂淋漓动。于今绝响三十年，尚书笔法谁能传？片藤尺青不易得，使我感慨心茫然。吴兴老赵蓟丘李，两地清风俱委靡。古人丹青亦消毁，后学纷纷无乃是。卫生卓荦志有余，妙龄声誉驰江湖。泛观今昔意未足，直与造化论锱铢。呜呼，安得有绢请君画竹冠，置我长松下，坐看青山白云过。
大醉歌,元末明初,王冕,明月珠，不可襦。连城璧，不可餔。世间所有皆虚无，百年光景驹过隙，功名富贵将焉如？君不见北邙山，石羊石虎排无数。旧时多有帝王坟，今日累累蛰狐兔，残碑断碣为行路。又不见秦汉都，百二山河能险固。旧时宫阙亘云霄，今日原田但禾黍。古恨新愁迷草树，不如且买葡萄醅。携壶挈榼闲往来，日日大醉春风台，何用感慨生悲哀。
山中,元末明初,王冕,雨过百溜鸣，云消众山出。鸟啼松径深，来往无车辙。幽居少人事，足以养吾拙。读书故无用，徒然较优劣。辟世岂云迂？自与桃源别。
山中作寄城中诸友,元末明初,王冕,山深无行踪，蹊路土华长。白云忽飞来，令人起遐想。松间微风奏，石罅幽泉响。坐久怀抱空，悠然会清赏。在山虽无荣，出山有何好？清流混潢污，远志成小草。松柏本贞固，蒲柳易枯槁。扰扰路旁儿，知止不如鸟。白云开林峦，黑雾漫城郭。出门道路违，蠢蠢都不觉。游蚁上枯槎，归鸟隐丛薄。寄语远行人，莫待风雨恶。
雪麓渔舟图,元末明初,王冕,大山小山无寸青，长江万里如月明。楚天不尽鸟飞绝，老树欲动风无声。何人方舟顺流下，草衣箬笠俱潇洒。篷底有儿能读书，不是寻常钓鱼者。玄真子，陶朱翁，避世逃名俱已矣，后来空自谈高风。我视功名等尘垢，何似忘言付杯酒。武陵岂必皆神仙，桃花流水人间有。
仁风,元末明初,王冕,仁风蔼区宇，圣道日月明。膏泽育万汇，衣冠乐升平。夷陵虽云僻，岂无王化并？奈何洙泗流，不浃荆楚氓。蛆惑祠奸操，声教若掩扃。樊山老文学，执法开杳冥。荡涤众陋习，魑魅不能撄。巍巍鲁灵光，中天丽晶瑩。一变风俗美，再变礼乐兴。允矣千载下，勋业昭汗青。
今朝,元末明初,王冕,今朝风日好，堂前萱草花。持杯为母寿，所喜无喧哗。东邻已藤蔓，西邻但桑麻。侧闻义士招，我辈鬓已华。世事既如此，不乐将奈何？
凤凰台,元末明初,王冕,生长当盛世，无家足遨游。行登凤凰台，纵目万景收。山川尚形胜，故迹殊可求。环滁起西南，三峰翠相缪。落日淡天阙，红尘障层楼。盈盈佳丽地，每每风雨愁。我老无所为，怀古心悠悠。俯仰四十帝，盘礴三百秋。于今竟何如？草树迷荒丘。惟有大江水，不改今古流。徘徊发长谣，感慨追前修。谪仙既已矣，少陵安可留？粲粲石上诗，凛凛霜气浮。书生往来频，抵用多唱酬。且沽数斗酒，醉倒归来休。
历枣强县,元末明初,王冕,我生值数奇，长年但奔走。风霜苦侵凌，焉得不白首？前日东阿城，龌龊浑鸡狗。今朝枣强县，蹐局随人后。凄凉有谁知？辛苦只自受。解冻燎枯槁，屏寒贳黄酒。驱奴问程途，炊粮借刁斗。休言美其味，且自精其口。腻垢不能去，面貌殊觉厚。登顿过村落，不复论妍丑。或遇短发妪，或见长眉叟。指点向人言，此地荒凉久。东住河西使，西古太原守。高楼对甲第，过眼成林薮。更有好坟墓，亦复为田亩。富贵生灭沤，祸福翻覆手。彼时与此时，视吾何所有？我听老叟言，感慨欲吐呕。却羡陶渊明，归纳种杨柳。
天台行,元末明初,王冕,东南海阔秋无烟，天台山与天相连。丹霞紫雾互吞吐，重冈复岭青盘旋。怪石长松磊磊兮落落，神芝灵草绵绵兮芊芊。金堂玉室异人世，桃花流水春娟娟。送君此去意何古，幅巾飐飐衣翩翩。檄书初开五云色，不嫌坐上寒无毡。我拟寻真拾瑶草，在家作想三十年。乘风几欲鼓舞去，水流花谢难夤缘。山空无尘明月冷，时复梦里闻清猿。君今登登玉霄近，为我问讯丹丘仙。丹丘仙人如有在，我欲往受《长生篇》，烂煮白石松影片眠。
心远轩,元末明初,王冕,渊明赋归去，寓意在田园。结庐杂人境，喜无车马喧。秋风菊采采，春风柳娟娟。人迹日已疏，世事日已迁。高卧北窗下，梦寐羲皇前。萧散万虑空，岂但琴无弦？上人绝遐想，所适乃自然。端居中淡寂，不在地静偏。缅怀千载风，所以名吾轩。
水仙图,元末明初,王冕,寒风萧萧月入户，渺渺云飞水仙府。仙人一去不知所，池馆荒凉似无主。江城岁晚路途阻，邂逅相看颜色古。环佩无声翠裳舞，欲语不语情悽楚。十二楼前问鹦鹉，沧海桑田眯尘土。王孙不归望湘浦，芳草连天愁夜雨。
古时叹,元末明初,王冕,箕子奴而比干死，屈原以葬湘江水。痛哭书生不见归，朱董何人呼得起？深衣大老为腐儒，纨裤小儿称丈夫。学士时为八风舞，将军日醉千金壶。人间赤子苦钳釱，抱麟反袂空流涕。呜呼噫嘻，不有祝鮀之佞，宋朝之美，难乎免于今世矣。
司马氏藏唐子华山水扇画,元末明初,王冕,近来山水画郭熙，江南独数休宁令。笔法精奇意态古，咫尺万里开天镜。岩头老树如老龙，隔湖喜见山重重。小桥依约野色远，茅庐隐映林影空。门前垒块石头路，荒苔野草青无数。往来不见车马尘，正似山翁旧居处。程伯休父司马孙，风流文彩垂青门。平生爱书入骨髓，尺素寸楮无不存。我生所好亦殊绝，一见此图狂欲跌。安得为招唐令来？添我梅花千树雪。
四牧图戴嵩画,元末明初,王冕,牧儿小职奚以为，力耕得暇则放之。浴流食青随所宜，岂同人牧潜危机？重爵厚禄那自欺，坐看败肉加鞭笞。何如牧儿心坦夷？出入自在无羁縻。高林雨晴白日迟，平原春暖芳草肥。牧儿乐事从可知，钓鱼吹笛怡怡而。牛犊茁壮长厥肥，老我亦有丰年期。披图载颂四牧诗，龚黄召杜今是谁？
对月,元末明初,王冕,己卯八月十五夜，天地万里无云烟。明月忽自海底出，皎如玉鉴当空悬。清辉潋滟破幽溟，山河倒浸无余景。丹桂香消白兔愁，玉宇琼楼不禁冷。南箕北斗潜光华，江汉无声流素波。老夫于此兴不浅，有月无酒将奈何？天上谁观羽衣舞，人间那得清虚府？世情乖异每变更，月色何尝有今古？秋风飘飘度箜篌，东家西家登大楼。相期玩赏醉终夕，岂知别有穷途愁？回首天涯故人少，白露凄凄下庭草。欲持此意问嫦娥，孤雁一声关塞晓。
对菊,元末明初,王冕,世路多诘屈，吾行已悠悠。陶公归去来，此志良可求。开怀对黄花，万事一笑休。得酒漫斟酌，更为斜阳留。人生适意耳，何用从远游？五湖有闲棹，三峡无安流。所以旷达士，不为贫贱忧。纷纷刀锥辈，琐稍非我俦。
对景吟,元末明初,王冕,湿云不飞山雪满，越王城头鼓声短。晓来溪上看梅花，虎迹新移大如椀。老乌缩项如冻鹥，呼群强作婴儿啼。红桃翠柳眼欲迷，旧时纨裤今涂泥。淮南千里无烟火。淮东近日多军马。寸薪粒粟不论钱，行客相看泪盈把。如何五陵年少郎，卖田去买青楼娼。吴歌楚舞不知夜，归来也学山翁狂。明朝酒醒入官府，方知不是城南杜。落花风急雨潇潇，索莫无言面如土。
白云歌为李紫筼作,元末明初,王冕,我歌谪仙白云歌，清风飘飘吹女萝。女萝风飞白云出，秦山楚山争嵯峨。秦楚之山青欲舞，白云不向湖山住。忘机在我读书窗，要养贞姿归太素。满山红紫光陆离，白云施施自无为。奔腾汹涌作霖雨，白云悠悠若无侣。白云在天不可呼，白云在地不可孤。卷舒变灭了无意，粲粲不受纤尘污。我与白云皆幻住，白云与我应同趣。孤飞感我庭闱情，回首青山不知处。我欲高飞洞庭船，赊月买酒邀谪仙。为君唤雪梅花天，握手一笑三千年。
伤亭户,元末明初,王冕,清晨度东关，薄暮曹娥宿。草床未成眠，忽起西邻哭。敲门问野老，谓是盐亭族。大儿去采薪，投身归虎腹。小儿出起土，冲恶入鬼箓。课额日以增，官吏日以酷。不为公所干，惟务私所欲。田关供给尽，鹾数屡不足。前夜总催骂，昨日场胥督。今朝分运来，鞭笞更残毒。灶下无尺草，瓮中无粒粟。旦夕不可度，久世亦何福。夜永声语冷，幽咽向古木。天明风启门，僵尸挂荒屋。
送无咎游金陵兼简丁仲容隐居,元末明初,王冕,长松撼空风怒号，门前大水推断桥。山中坐雨六十日，不知野草如人高。今晨出门天气好，眨眼忽惊春事老。杨花散作雪满溪，送客俄然动怀抱。金陵六朝古帝都，古时风景今何如？珊瑚无根土花碧，露团玉树生流珠。江山无人隔尘土，丹凤不来孤燕语。上人脱洒无滞留，底用登临重怀古。世人往往乘险机，老我白发无能为。道甫问讯丁令威，有鸟有鸟何时归？
关河雪霁图为金陵王与道题,元末明初,王冕,飞沙羃人风堕帻，老夫倦作关河客。归来松下结草庐，卧听寒流雪山白。悠悠如此四十年，世情脱略忘间关。今晨见画忽自省，平地咫尺行山川。鸟道连云出天险，玉树琼林光闪闪。阴崖绝壑望欲迷，冰花历落风悽惨。枯槎侧倒银河开，三巴春色随人来。渔翁舟子相笑语，不觉已过洪涛堆。溪回浦溆石齿齿，溪上人家成草市。长林大谷猿鸟稀，小步蹇驴如冻蚁。西望太白日色寒，青天削出蛾眉山。人生适意随所寓，底须历涉穷跻攀。明朝揽镜成白首，春色又归江上柳。何如高堂挂此图，浩歌且醉金陵酒。
孙元实春游图,元末明初,王冕,先生读书不闭户，坐阅鸿濛窥太古。衣冠潇洒武前修，礼乐从容出东鲁。文章光焰驾李杜，李杜后来称独步。谈辩风生四座春，胸中别有天台赋。相逢抵掌不露机，却说少年骑马时。春光淡沱随所之，好山好山多赋诗。转首东风吹马耳，犹记松阴调绿绮。杖藜不惮步行迟，孰谓画图无乃是？我生山野无所谋，白日灌园夜饭牛。安得先生与之游？买酒共上黄鹤楼。
有感,元末明初,王冕,江南古客无寸田，半尺破研输租钱。好山好水难夤缘，荃房日薄蒙荒烟。囊中科斗二百年，大经大法垂幽玄。他人不知我自怜，落花春暮啼杜鹃。杜鹃啼苦山竹裂，锦官宫殿烟霏灭。人间百鸟无处栖，青蝇贝锦成行列。北望茫茫莎草黄，葱河五月天雨霜。岐阳不见真凤凰，山鸡野鹜争文章。江南估客苦无计，却向水中搴薜荔。沙鸥梦老蘋雨残，湿云不动天如醉。回观蓬莱十二楼，我曾读书楼上头。楼前平碧千顷秋，白露暗洗芙蓉愁。岁寒归来有谁在？青松是兄梅是弟。山中巢许不可寻，却对老嵇餐石髓。
有感,元末明初,王冕,春风花开洛阳县，此处与子初相见。乱离相去五十秋，我鬓星星子皱面。莫言今日重凄凉，且说当年与华宴。细腰皓齿供奉欢，金鼎玉盘羞美馔。尊前贵客觅大书，左右从官催进绢。一时豪放无检束，人立下风争健羡。而今此兴竟萧条，但长见江净如练。寒烟蓑草蓬莱宫，冷月凄风广寒殿。唤鹰羌郎声似雷，骑马小儿眼如电。总造无知痴呆子，也逞虚威拈弓箭。老儒有识何以为？空指云山论文献。君不闻一从赵高作丞相，吾道凋零如袜线。
有感,元末明初,王冕,江南有古客，布衣狂而愚。区区许何为？窃比莘野夫。养素体良贵，顺适无觊觎。宵旰觌黎民，戢戢愁釜鱼。去古岁已迈，视今时已虚。岂无圣贤心？坐看尔辈痡。方来上下交，一以利所趋。开心论道义，众口寻胡卢。断断君子行，荡荡成疏迂。尚志何栖栖，忍为尘土污？箪瓢陋巷中，其乐颇自如。不虑贫贱苦，且喜父母俱。寒至十月交，雨雪已载涂。念彼远戍卒，羡此山泽臞。虽无五鼎味，那有三族诛？吁嗟路旁人，何如赋归欤？
有感吟,元末明初,王冕,昨宵风雨多，新愁乱无数。洛阳城西富贵家，旧时台榭今何处？枯藤古树栖老乌，败垣荒草藏狐兔。好花不见春风开，落花尽逐春风去。游子意何如？荡子情何诉？但见金谷流，映带邮亭路。三月四月杜鹃啼，往来客旅心凄迷。落日淡，孤云低。不如买取数斗酒，浩饮长歌高拍手。一醉之后吾何有？世事纷纷付刍狗。
杂吟三首 其一,元末明初,王冕,前日出东郭，寒冻未解围。今朝开北牖，青草已满池。飞飞群鸟欢，老木长嫩枝。驰书报幽人，难得此良时。休负头上巾，有酒且自持。
杂吟三首 其二,元末明初,王冕,出门好山色，况值风日暄。依依杨柳庄，郁郁桑柘村。行游蹊路曲，如在故林园。白烟横远屿，红花粲晴原。人生岂无情？欲语已忘言。
杂吟三首 其三,元末明初,王冕,巢父诚辟世，许由真隐沦。势利既已忘，天子不得臣。栖身碧山中，洗耳清涧滨。悠悠太古怀，坐看花鸟春。所以后来者，可望不可亲。
江山渔隐图,元末明初,王冕,隔江青山青欲流，江云洗尽江风秋。幽人小艇江上游，碧波万顷无白鸥。我知幽人爱潇洒，岂是机危鸥不下？浩歌唤酒来船头，笑杀桃源种桃者。
江南民,元末明初,王冕,江南民，诚可怜，疫疠更兼烽火然。军旅屯驻数百万，米粟斗直三十千。去年奔走不种田，今年远丁差戍边。老羸饥饿转沟壑，贫富徭役穷熬煎。豺狼左右虎后先，况尔不肯行楮钱。楮钱不行生祸愆，官司立法各用权。生民自此多迍邅。君不见海东风起浪拍天，海中十载无渔船；又不见淮南格斗血满川，淮北万里无人烟。通都大吧尽变迁，新鬼旧鬼皆衔冤。今上圣明宰相贤，政如日月开尧天。大布德泽清八埏，百辟忠义何以言？捐生弃死非徒然，我在畎亩心拳拳。无能与尔扶颠连，老眼迸泪如飞泉。
江南妇,元末明初,王冕,江南妇，何辛苦。敝衣零落裙断腰，赤脚蓬头面如土。日间力田随夫郎，夜间缉麻不上床。缉麻成布抵官税，力田得米归官仓。官输未了忧郁腹，门外又闻私债促。大家揭帖出陈帐，生谷十年还未足。大儿五岁方离手，小女三周未能走。社长呼名散户由，下季官粮添两口。舅姑老病毛骨枯，忍冻忍饥蹲破庐。残年无物做慈孝，对面冷泪如流珠。燕赵女儿颜似玉，能拨琵琶调新曲。珠翠满头金满臂，日日春风嫌酒肉。五侯七贵争取怜，一笑可博十万钱。归来重藉锦绣眠，不信江南妇人单被穿。
竹梅幽禽,元末明初,王冕,梅花出修竹，照影清溪深。微风散寒香，上有幽栖禽。扁舟载我来，春色不用寻。驱童贳村酒，老瓦随意斟。兴酣岸乌巾，大啸唤老林。明月在青天，霜气袭衣襟。归来草堂静，独坐弹鸣琴。
红梅翠竹山雉图,元末明初,王冕,游丝冉冉游云暖，翠石凝香土花短。管弦不动白日迟，可是江南旧亭馆。湘帘隔竹翠雨浓，玉肌醉染胭脂红。文章羽毛亦自好，转首似觉怀春风。去年我过长洲苑，落日澹烟芳草浅。沧浪池畔野景生，姑苏台上离情远。今年放棹游西湖，西湖景物殊非初。黄金白璧尽尘土，朱阑玉砌荒蘼芜。东园寂寞西园静，梧桐叶落银床冷。十二楼前蛛网悬，见画令人发深省。
老柏图为张心田赋,元末明初,王冕,高堂素壁无纤埃，上有老柏参天来。铜柯旁奋龙爪出，密叶暗拥玄云堆。江干水落见白石，小竹无声弄秋碧。君不见剑峰低空绝行迹，诸葛祠前二千尺，霜皮溜雨苔花蚀，至今父老犹能识。
自崔镇至济州人情风俗可叹三十韵,元末明初,王冕,天阙星河近，关山道路长。断云依野树，归鸟傍斜阳。吊古添惆怅，伤时重慨慷。艰难衣带缓，辛苦鬓毛苍。昨日辞崔镇，今晨过回梁。躲船荦愁确，打牵畏汪洋。舟子招呼急，商人问信忙。新州山顶上，沛县水中央。古昔英雄地，萧条战斗场。歌风传汉祖，决胜信张良。转首风云改，重瞻日月光。喜看新社稷，不问旧封疆。鱼鳖行官道，狐狸上庙堂，凄凄黄叶浦，漭漭白蘋乡。提挈何狼籍，奔趋适诈狂。人伦俱丧失，风俗尽凋伤。白纻流吴曲，红花烂楚芳。礼仪从此废，廉耻竟何将？戢戢哀流落，纠纠俱暴强。郎官思卓鲁，牧守想龚黄。鹰隼锋棱劲，豺狼气势张。抚绥徒文饰，渔猎尽逃亡。东鲁书声寂，西秦客梦扬。可怜吾老大，那忍见凄凉。饥望家家火，愁悬处处肠。竞穿泥窟穴，争觅草衣裳。密雪团花大，飞冰就木僵。垂情徒郁郁，极目转茫茫。圣主春秋盛，贤臣事业张。愿言宣德化，四海一陶唐。
自感,元末明初,王冕,父母生我时，爱如掌上珠。襁褓辟寒暑，乳哺随所须。周岁会言语，大小相引呼。摇头却梨栗，行行不须扶。三年离怀抱，已知亲与疏。相揖识进退，应对无嗫嚅。五六渐精爽，气貌与众殊。怡怡浴仁化，喜听论之乎。八龄入小学，一一随范模。厌睹诡谲行，不读非圣书。宗族惊我异，父母悯我孤。宾客皆回头，指为汗血驹。长大怀刚肠，明学循良图。硕画决自必，不以迂腐拘。愿秉忠义心，致君尚唐虞。欲使天下民，还淳洗嚣虚。声施勒金石，以显父母誉。此志竟萧条，衣冠混泥涂。蹭蹬三十秋，靡靡如蠹鱼。归耕无寸田，归牧无寸刍。羁逆泛萍梗，望云空叹吁。世俗鄙我微，故旧嗤我愚。赖有父母慈，倚门复倚闾。我心苦凄戚，我情痛郁纡。山林竞蛇虺，道路喧豺貙。荒林落日阴，羞见反哺乌。乌鸟有如此，吾生当何如？
过山家,元末明初,王冕,松风吹凉日将宴，山家蒸梨作午饭。阿翁引孙牵犊归，破衣垂鹑不遮骭。勾镰插腰背负薪，白头半岸乌葛巾。喜渠胸次无经纶，白石烂煮空山春。见我忘机笑古怪，不学当时野樵拜。自言无处著隐居，仅得门前溪一派。好山两岸如芙蕖，溪水可濯亦可渔。白日力作夜读书，邻家鄙我迂而愚。破瓶无粟妻子闷，更采黄精作朝顿。近来草庐无卧龙，世上英雄君莫问。
兰亭,元末明初,王冕,东晋风流安在哉，烟岚漠漠山崔嵬。衰兰无苗土花盛，长松落雪孤猿哀。满地红阳似无主，春风不独黄鹂语。当时诸子已寂寥，真本《兰亭》在何许？攲檐老树缘女萝，崩崖断壁青相磨。旧时觞咏行乐地，今朝鱼鼓瞿昙家。荒林昼静响啄木，流水潺潺绕山曲。游人不来芳草多，习习余风度空谷。去年载酒诵古诗，今年拄杖读古碑。年年慷慨入清梦，何事俯仰成伤悲。故人不见天地老，千古溪山为谁好？空亭回首独凄凉，山月无痕修竹少。
初夏闲兴,元末明初,王冕,支颐坐鸿蒙，隐隐窥太古。我生尚无怀，于焉事巢许？两曜如过客，万汇皆逆旅。寒去暑复来，谁宾复谁主？齐物不足论，有酒且容与。推窗看游云，山花坠红雨。
劲草行,元末明初,王冕,中原地古多劲草，节如箭竹花如稻。白露洒叶珠离离，十月霜风吹不倒。萋萋不到王孙门，青青不盖谗佞坟。游根直下土百尺，枯荣暗抱忠臣魂。我问忠臣为何死？元是汉家不降士。白骨沉埋战血深，翠光潋滟腥风起。山南雨晴蝴蝶飞，山北雨冷麒麟悲。寸心摇摇为谁道，道旁可许愁人知。昨夜东风鸣羯鼓，髑髅起作摇头舞。寸田尺宅且勿论，金马铜驼泪如雨。
吴姬曲六首 其一,元末明初,王冕,吴姬美，远山澹澹横秋水。玉纤软转绾青丝，金凤攒花摇翠尾。隔云移步不动声，骑马郎君欲飞起。欲飞起，楼上游人闹如市。
吴姬曲六首 其二,元末明初,王冕,吴姬来，香风未动游尘开。勾玉迟迟锦云重，百花掩媚春徘徊。王孙公子金无限，为君一笑成飞埃。成飞埃，珊瑚顷刻生莓苔。
吴姬曲六首 其三,元末明初,王冕,吴姬歌，歌声未转欢情多。飘然一曲入云去，檐前谁敢呼琵琶？珍羞如山酒如海，余声袭人无奈何。无奈何，门外春风题柳花。
吴姬曲六首 其四,元末明初,王冕,吴姬舞，翠袖凌云步轻举。笑回不觅锦缠头，四坐金钱落如雨。云烟转首无定期，紫燕黄鹂对人语。对人语，明年春风谁是主？
吴姬曲六首 其五,元末明初,王冕,吴姬醉，对面接花作娇态。腰柔颈软未成眠，斜倚东风说憔悴。坐中狂客不胜情，笑拍香肩呼小妹。呼小妹，明日园林树如盖。
吴姬曲六首 其六,元末明初,王冕,吴姬归，湖风吹冷日色微。满船筝鼓不敢动，隔林恐搅残花飞。涌金门外马如练，银灯照水红辉辉。红辉辉，吴姬上马罗绮围。
吹箫出峡图,元末明初,王冕,巅崖峭绝撑碧空，倒挂老松如老龙。奔流落峡喷白雪，石角险过百丈洪。我昔放舟从此出，牵柁失势气欲折。春风回首三十年，至今认得山头月。草堂清晨看图画，画里之人闲似我。波涛汹涌都不知，横箫自向船中坐。酒壶茶具船上头，江山满眼随处游。安得更唤元丹丘，相携共上黄鹤楼。
庐山行送行,元末明初,王冕,庐山根盘几百里，屏风九叠开画图。浮岚吐秀挹南斗，黛色眇眇来青湖。山西石门翠如刷，山东石镜大如月。三梁倒挂银河疏，六月飞花洒寒雪。春风锦绣花玲珑，彩云盘结摩霄宫。凉回紫极竹声远，红尘不到金芙蓉。我昔曾穿谢公屐，散策曾寻谢公迹。微风弄景松桧鸣，微雨弄晴瑶草碧。重峦叠嶂烟凄迷，剥苔扫碧寻古题。兴阑回首不知处，落花流水孤猿啼。君作庐山游，揽结庐山秀。拂拭双瞳人，细看莲花漏转首。白云如雪飞，庐山面目非当时。归来旧事不须问，石田水暖菖蒲肥。
庐陵,元末明初,王冕,庐陵曾记画锦堂，黼黻韩魏开忠良。文章足以照千古，富贵岂止荣一乡？寿张新得河东记，中陶乃是安阳裔。知几不独见井泉，自是胸中有天地。春风入帘春雨收，下堂不受黄河流。綵衣诸郎舞新好，奉恩归拜髯参谋。衣冠文物能潇洒，不羡老裴居绿野。山中自有宰相家，休问桃源种桃者。
张御史西山雪堂,元末明初,王冕,张君住近西山麓，窗几虚明远尘俗。悬崖绝壁堆琼瑶，叠嶂重峦隐青绿。乾坤荡荡无痕瑕，世上儿子何繁华。清高或作袁老梦，标致不取陶家茶。千高望远忘世虑，写字读书皆有趣。岁寒若与我为邻，与尔种梅千百树，坐令此处春无数。
怀友,元末明初,王冕,登楼复登楼，古月缺复满。美人天一方，眷眷衣带缓。沉吟向空窗，僩僩席不暖。跬步隔千里，夜冷愁梦短。卷纸难与伸，回肠终欲断。何当御飙轮，相从事萧散？
李侯二首 其一,元末明初,王冕,李侯世名仕，誉重才德优。清白树嘉政，藉藉载歌讴。夫何挽尘鞅？幽幽滞南州。游魂未能归，永怀故园丘。孤云落日淡，惊涛大江秋。匪以见者悲，抑为闻者愁。我亦陟岵子，忽觉涕泪流。
李侯二首 其二,元末明初,王冕,李君潇洒姿，沦落在羁旅。相见无长言，潸然泪如雨。一身顾何为？七丧未能举。江山隔中州，遥遥望乡土。岂以途路艰？所值时节迕。乌鸟有私情，而人复何处？行行望苍天，那知此情苦。郭范久不作，此义孰为补？
村田乐祭社图,元末明初,王冕,春风吹晴杏花雨，东村西村鸣社鼓。长旂翩翩导前路，乐舞于于成队伍。冠带郎君颜貌古，插竹簪花相媚妩。可是平生惯尘土，不学时人觑面目。髦髦童儿亦覶缕，骑牛老儿妄伛偻。桑柘影斜山日暮，醉饱归来同笑语。田家之乐乐如许，正是太平无事处。孰知异世多官府，村乐荒凉无此举。大家役役如征戍，小家戚戚驱儿女。白日康庄猰㺄多，黔黎尽作逃亡户。云林丛社能识取，抚绥宁信巅崖苦。按图阅景自凄楚，谁是龚黄谁卓鲁？
芙蓉山雉图,元末明初,王冕,锦屏重重锦官宫，锦官宫苑多芙蓉。芙蓉花开仙子容，满城歌馆延秋风。秋风吹凉渡江浒，江上月明人笑语。举头无限是青山，富贵繁华定何许？风云变灭事已非，西宫南苑殊曩时。荒台野草气惨惨，翠筠冷雨秋离离。日暮萧声动霄汉，山鸡起舞云零乱。孤怀回首不胜情，对酒令人发长叹。
芦花道人换被图,元末明初,王冕,高昌野人见几早，发须不待秋风老。脱身放浪烟水间，富贵功名尽除扫。坐对渔翁交有道，青绫何似芦花好？从时拜赐芦花人，自云不让今古贫。高眠听梦梦更真，白月满船云满身。起来拍手波粼粼，欸乃撼动人间春。
花驴儿,元末明初,王冕,花驴儿，渡江踏遍江南土。正值江南无马时，驴儿得志雄威武，况是能解花门语。江南淫雨二百日，洪涛巨浪掀天舞。麻麦烂死秧苗无，百姓吞声苦饥苦，驴儿啖粟恬故故。江南子弟不晓事，掷金驰逐争先睹。誇渠省得人语言，纵使能言亦何补？花驴儿，乃奇遇。昨朝方上评事厅，今日又登丞相府，哮吼纵横谁敢侮？老夫平生不信怪，见此怪事欲呕吐。归来十日不食饭，扼腕攒眉泪如雨。
饭牛图,元末明初,王冕,君不见百里奚饭牛而牛肥，胸中经纬无人知；又不见老宁戚时不时兮长叹息。偶尔君臣称际会，伯道相高非盛德。何如牧儿原野间？埋名隐姓闲盘桓。清晨骑牛唱歌出，日暮骑牛唱歌还。随时力作了人事，岂以世故无相干？也不知长安尘土暗天地，也不知沧海风黑波澜翻。三峡之险彼自险，蜀道之难彼自难。富贵无所惑，贫贱得自安。但愿岁年丰，草满牛可餐。青山绿水足行乐，吟风啸月无机关，不问世上骑马官。
孤松叹,元末明初,王冕,孤松倚云青亭亭，故老谓是苍龙精。古苔无花护铁甲，五月忽听秋风声。幽人恐尔斧斤辱，独傍孤根结茅屋。月明喜看清影摇，雪冻却愁梢尾秃。昨夜飞霜下南海，山林草木无光彩。起来摩挲屋上松，颜色如常心不改。幽人盘桓重慨慷，此物乃是真栋梁。呜呼既是真栋梁，天子何不用是扶明堂！
孤梅咏,元末明初,王冕,孤梅在空谷，潇洒如幽人。不同桃李花，那知艳阳春。冰霜岁年晚，苔藓青满身。鼎鼐既不辱，风味良自珍。孰信姚黄枝？来作灶下薪。
明上人画兰图,元末明初,王冕,吴兴二赵俱已矣。雪窗因以专其美。不须百亩树芳菲，霜毫扫动光风起。大花哆唇如笑人，小花敛媚如羞春。翠影飘飘舞轻浪，正色不染湘江尘。湘江雨冷暮烟寂，欲问三闾杳无迹。忾慷不忍读《离骚》，目极飞云楚天碧。
松雪画马图,元末明初,王冕,玉堂学士金闱彦，磊落襟怀书万卷。等闲貌出天马驹，鬃鬣萧梢气雄健。蹄如削玉耳削筒，目光炯炯磨青铜。五花连钱云影动，喷沫一啸生长风。我昔曾上桑乾岭，带甲骑来霜月冷。只今潦倒岩谷间，展卷令人动深省。
画猫图,元末明初,王冕,吾家老乌圆，斑斑异今古。抱负颇自奇，不尚威与武。坐卧青毡旁，优游度寒暑。岂无尺寸功？卫我书籍圃。去年我移家，流离不宁处。孤怀聚幽郁，睹尔心亦苦。时序忽代谢，世事无足语。花林蜂如枭，禾田鼠如虎。腥风正摇撼，利器安可举？形影自相吊，卷舒忘尔汝。尸素慎勿惭，策勋或逢怒。
苦寒作,元末明初,王冕,昨日风寒枯木折，今日五更霜似雪。河伯泉仙惊怪言，冻杀深潭三足鳖。南海一平行大舆，五尺之冰千古无。珊瑚树死日色薄，老翁破冻叉僵鱼。凤凰不出鸲鹆语，秃鹙飞啼血如雨。驼马交驰入不毛，兜鍪不惮饥寒苦。豺狼夹道狐兔骄，白草万里蛮烟焦。纷纷赤子在炮炙，三士何缘争二桃。君不见江南古客颇痴懒，养得一双青白眼。
金陵行送余局官,元末明初,王冕,李白题诗旧游处，桃花杨柳春无数。六代衣冠委草莱，千官事业随烟雾。大江西下秦淮流，石头寂寞围荒丘。原田每每尽禾黍，青山不掩诸公羞。高楼如天酒如海，触景令人生感慨。红堕香愁燕子飞，风流王谢今安在。我欲去寻朱雀桥，澹烟落日风萧萧。交疏结绮杳无迹，但见野草生新苗。小儿纷纷竞豪纵，区区割据成何用。芙蓉水冷胭脂消，千古繁华同一梦。伤今吊古如之何？头上岁月空蹉跎。君行喜有丝五紽，宦情不似诗情多。江南故事可知否，白云霙霙变苍狗。休论平生锦机手，浩歌且醉金陵酒。
陌上桑,元末明初,王冕,陌上桑，无人采，入夏绿阴深似海。行人来往得清凉，借问蚕姑无个在。蚕姑不在在何处？闻说官司要官布。大家小家都捉去，岂许蚕姑独能住？日间绩麻夜织机，养蚕种田俱失时。田夫奔走受鞭笞，饥苦无以供支持。蚕姑且将官布办，桑老田荒空自叹。明朝相对泪滂沱，米粮丝税将奈何？
剑歌行次韵,元末明初,王冕,先辈匣中三尺水，斩蛟曾入吴潭里。提归未肯策奇勋，轩冕泥涂真戏耳。鸡林削铁不足比，昆吾百鍊安能齿。淬花不滢鸊鹈膏，掉箾却敲鸾凤髓。忆昔破敌如破竹，带霜飞渡桑乾曲。于今锈涩浑铅刀，不遇何异荆山玉。惊雷夜作青龙哭，血痕冷剥苔花绿。野人一见骇心目，到手抚摩看不足。雪花皎皎明阑干，毛发凛凛肝胆寒。老军敝将长慨叹，愿欲置诸武库间。书生无用且挂壁，引杯时接殷勤欢。天眼太高俗眼顽，锐锷宜许儿曹看。先生有志不在此，出处每谈徐孺子。清高厌觅万户侯，笑引江山归画史。我来四十鬓已斑，学剑学书俱废弛。五更闻鸡狂欲起，何事英雄心未已。
南风热,元末明初,王冕,炎风来何狂？似欲吹山倒。狼籍树底云，散漫屋上草。赤日炽大炉，泥沙热如炒。东皋与西陇，禾苗尽枯槁。
宣和殿画水仙鸲鹆图,元末明初,王冕,玉宇琼楼天窅窅，春融紫禁烟花绕。龙光摇动五色云，忽觉青蒲生野草。河图埋没龙马藏，上林桑谷一夜长。丹穴岂是无凤凰？鸲鹆乃来天子堂。春秋笔削以为异，未必宣和知此意。长白山下风萧萧，吹暗沙尘塞天地。宫中仙子罗衣垂，露倾金盏愁欲悲。绿烟不开花梦冷，此时颜色非曩时。转首桑田变沧海，景物凄凉画图在。江南江北不相知，展卷令人空感慨。
宣和殿画驴图,元末明初,王冕,海波激撞日月动，琼楼玉宇红云拥。忠良不顾社稷摇，圣明忘却山河重。太平将军倦戍边，春风四海且上元。宣和殿上如市廛，黔驴直到君王前。黔驴之技止于是，君王用意徒为尔。转头朔漠边尘围，騕袅骅骝尽羞死。寒冰朔雪徒步趋，当时客梦知何如？二百年后看图画，令人感恻长嗟吁。
幽兰咏,元末明初,王冕,光风吹香洗游尘，兰花隐芳莸笑人。翠露沉沉玉环冷，忘言坐视空山春。几回清梦度荆楚，欲问三闾杳无所。空将幽意寄离骚，暮云凄堕湘皋雨。古怀潇洒千余年，忠义漫作虚语传。人间蜂蝶何翩翩？抚卷对花空自怜。
柯博士竹图,元末明初,王冕,先生元是丹丘仙，迎风一笑春翩翩。琅玕满腹造化足，须臾笔底开渭川。我家只在山阴曲，修竹森森照溪绿。只今榛莽暗荒烟，梦想清风到茅屋。今朝看画心茫茫，坐久忽觉生清凉。夜深明月入高堂，吹箫唤来双凤凰。
柯博士画竹,元末明初,王冕,湖州老丈久已矣，近来墨竹誇二李。纷纷后学争夺真，画竹岂能知竹意。奎章学士丹丘生，力能与丈相抗衡。长缣大楮纵挥扫，高堂六月惊秋声。人传学士手有竹，我知学士琅玕腹。去年长歌下溪谷，见我忘形笑淇澳。我为爱竹足不闲，十年走遍江南山。今日披图见新画，乃知爱竹亦如我。何当置我于其下，竹冠草衣相对坐，坐啸清风过长夏。
盆中树,元末明初,王冕,橐驼已矣树多病，后世谁能谕官政？盘根银节入盆盂，岂伊妡生之本性？童童结盖拥绿云，皮肤转卷生虫纹。幽人重之如重宝，置诸座右同佳宾。时时玩赏勤拂试，要做人前好颜色。自怜无路接春风，惭愧荆榛得甘泽。人言此树受恩爱，我独悲之受其害。既无所资无所求，何故矫为阿媚态？嗟哉木命既有亏，其所玩者何为奇？君不见石家珊瑚高且贵，今日根株在何地？又不见李家花木比异珍，于今野草秋烟昏。姚黄魏紫誇艳美，看到子孙能有几？人生所重重有德，耳目之娱何足齿？我知万物各有缘，胡不听之于自然？平原太谷土无限，樗栎能与天齐年。此树那宜此中种，器小安能成大用？愿君移向长林间，他日将来作梁栋。
秋山图,元末明初,王冕,前年放船九江口，秋风猎猎吹蒲柳。买鱼沽酒待月明，不知江上青山走。三更吹笛欲唤人，漙漙白露侵衣巾。故乡遥遥书断绝，空见过雁如飞云。去年却下七里滩，秋水满江秋月寒。子陵先生钓鱼处，荒台直起青云端。先生不受汉廷官，自与山水相盘桓。至今高节敦廉顽，清风凛凛谁能攀。泊舟登岸行复止，小径分岐通草市。石林掩映树青红，正与今年画相似。茅庐半住林木里，白狗黄鸡小如蚁。翁媪无言童稚闲，可是太平风俗美。清溪水落鱼蟹新，东邻酿熟呼西邻。相牵相把意思真，亲密不异朱陈民。李端笔力乃巧妙，写我旧日经行到。岂是老梦眩水墨，不觉掀髯发长啸。殷家大楼沧江头，留我十日风雨秋。触景感动客邸愁，便欲卜筑山之幽。断桥流水无人处，添种梅花三百树。直待雪晴冰满路，骑驴相逐寻诗去。
秋怀十二首 其一,元末明初,王冕,悲风度古木，吹我屋上茅。茅去屋见底，风声尚萧萧。人心一何苦，人情一何骄。却将眼下泪，散作炎上膏。
秋怀十二首 其三,元末明初,王冕,众星晨离离，孤月夜皓皓。白露成野霜，凋我窗下草。人无千岁期，焉得不速老？终当随物化，荣名亦何好？
秋怀十二首 其四,元末明初,王冕,滚滚柏间露，湿我征裳衣。裳衣湿何苦？故人中道违。逝水东北流，杳杳无回期。惟有天上月，悠悠照相思。
秋怀十二首 其五,元末明初,王冕,淅淅凉风起，唧唧寒蛩鸣。草木郁氛侵，两曜衔晖明。河源失故道，岱宗眇余青。凭虚发浩叹，游子万里情。
秋怀十二首 其六,元末明初,王冕,驱驱上南国，依约金张里。旧日三重阶，风雨埋荆杞。王山故无恙，流水犹未已。幽幽树底禽，哀歌为谁起？
秋怀十二首 其七,元末明初,王冕,朝行太行路，夕渡巫峡水。所至或相触，舟车竟摧毁。人生各异面，方寸千万里。片语苟不符，其险过于此。
秋怀十二首 其八,元末明初,王冕,野蔓网丛棘，下有幽兰花。缄春敛华滋，古意良独多。霜寒九十月，萧飒如枯莎。但使本根在，菅茅将奈何？
秋怀十二首 其九,元末明初,王冕,青松生崇冈，土浅松低徊。顾兹岁寒质，岂匪梁栋材？无奈牛羊牧，鄙贱蒿与莱。惟有溪上风，清声寄余哀。
秋怀十二首 其十,元末明初,王冕,东篱有佳菊，不比春兰芳。繁霜毒万卉，敷荣自弥章。云胡靖节后，古意俱茫茫。但见三径草，寂寞凄余香。
秋怀十二首 其十一,元末明初,王冕,庭前碧梧树，上有幽栖禽。养成五彩雏，鸣动黄钟音。拟之箫韶间，叶彼圣贤心。夫何失其所，委置荆杞林？
秋怀十二首 其十二,元末明初,王冕,酌彼涧下水，弹此石上琴。希声应弦起，幽幽孤凤吟。曲中万里意，三叹无知音。岂但无知音？终恐无知心。
结交行送武之文,元末明初,王冕,江南野人毛发古，骑牛读书无一侣。白眼遥看泰华云，赤脚冷濯沧浪雨。长安小儿不足数，论文忽有东平武。武君胸中气峥嵘，呼吸云梦吞沧溟。笔底春秋决王伯，坐探今古无余情。青青扬舟渡淮海，江山秀色遥相待。雄文卷尽九江碧，新诗写出庐山翠。西南五老青未了，倏忽骑云过蓬岛。脱略不作公子行，随我骑行踏芳草。人怪我颜何丑老，自觉无人可同调。梅花明月柳花云，独对青山发长啸。武君过我笑我痴，话言时复投其机。柴床卧听夜雨落，草窗坐看秋萤飞。凄凉饮尽客中味，君知我知谁复知。今年丙子旱太苦，江南万里皆焦土。老羸饿死壮者逃，硕鼠欺人暴如虎。武君平生多抱负，对此如何可轻举？武君武君善调护，慎勿轻身学巢许。秋风昨日吹大荒，草木黄落雁南翔。浩然归兴不可降，严君五马一马黄。大兄亦受七品郎，况是迁官归故乡。可知闾里生辉光，我穷衣袖露两肘。回视囊蓖无一有，送君不劝阳关酒。长歌但折江上柳，丈夫有志当自持。不须重此生别离，泪不为此生别滋。天南天北同襟期，明年平原芳草绿。试弓好射衔花鹿，有怀若问山阴竹，中天亦有南飞鹄。
草堂,元末明初,王冕,草堂昨夜春风起，万树梅花月如水。相过谁解论襟期，吾州太守山东李。太守自是文章公，文章政事皆从容。长身玉立冰雪胸，标致政与梅花同。梅花清苦良自守，不逐寻常好花柳。广平心事底须论，太守自是调羹手。我知太守节义高，混同版筑非徒劳。版筑乃是宰相事，济川舟楫随时操。他日功成赋归去，溪山风月情如故。安得载酒草堂来，岁寒同看梅花树，梅花别有天真趣。
虾蟆山,元末明初,王冕,春风吹船著牛轭，扶藜直上山之脊。山上老石怪且顽，皮肤皴皵苔花碧。我来不知石有名，拊摩怪状心亦惊。野人指点为我说，此物乃是虾蟆精。古昔曾偷太仓粟，三百余年耗中国。天官烛其阴有毒，敕丁破口劙其足。至今突兀留山丘，雨淋日炙无人收。树根穿尻蛇入肚，老鸦啄背狐粪头。牧童时时放野火，耕夫怒击樵夫剁。自从残堕不能行，见者唾之闻者骂。虾蟆虾蟆非令仆，无功那窃天之禄。如今虾蟆处处有，天官何不夷其族。致令骄气吹臊腥，干霄上食天眼睛。百虫啖尽心未已，假作鼓吹怡人情。三月江南春水涨，纡青拖紫争跳浪。渔父持竿不敢言，猎夫布弩空惆怅。黄童白叟相引悲，田中更有科斗儿。
赵千里夜潮图,元末明初,王冕,去年夜度西陵关，待渡兀立江上滩。滩头潮来倒雪屋，海面月出行金盘。冰花著人如撒霰，过耳斜风快如箭。叫霜鸿雁零乱飞，正似今年画中见。寒烟漠漠天冥冥，展玩陡觉心神清。便欲吹箫骑大鲸，去看海上三山青。
送人上燕,元末明初,王冕,燕山三月风和柔，海子酒船如画楼。丈夫固有四方志，壮年须作京华游。京华名花大似斗，看花小儿竞奔走。蒲萄潋滟金叵罗，羊尾驼峰腻人口。知君慷慨非膏粱，生铜卧匣韬光芒。出门一笑颇自许，光范不用投文章。玉雾红门天尺五，要为苍生说辛苦。得时便觅好官归，行道当依圣明主。我将细酿松花春，明年此时当迟君。迟君不问宦途事，但欲要知伊傅何其人？
送元本忠北上,元末明初,王冕,天台有奇观，方广石梁悬断岸。青天倒泻瀑布寒，五百大士皆顽汉。道人一出初无心，手翻贝叶开珠林。十载湖山玩清淡，白云流水松风琴。金策飞来镜湖月，大禹山前看禹穴。玉麈横挥檐葡香，石台花雨如飞雪。千山奇怪总笔底，妙语写出山骨髓。岩泉一勺不足留，梦魂飞渡鱼龙海。皇州三月花柳辉，江南此时茶笋肥。君行已随心所向，不嫌杜宇啼春归。玉堂故人知我有，问信向君应合手。为言百事不能为，旧时黑须今白首。
送吴瑞卿归武昌,元末明初,王冕,古越古为山水府，篁竹菁菁无啸聚。耕田凿井各有为，文物衣冠比邹鲁。玄风已散茫茫然，几回沧海成桑田。眼前飞走杂枭獍，草木憔悴愁无天。君来推谳洗烦毒，画帘不动风肃肃。荆花脱洒春攸扬，一奁清透湖天绿。赤子欣欣行大道，拍手争歌君政好。明月冷浸甘棠阴，光风碧长圜扉草。三载考绩鹰脱韝，解鞍出买江上舟。黄童白叟不可留，山风惨淡江风愁。十里长亭正花柳，绿波翻动蒲萄酒。玉笙吹切蓬莱云，西去青山如马走。知君住处好神仙，洞庭赤壁浮紫烟。武昌樊口最幽绝，东坡曾为留五年。君今归去荣画锦，水色山光缘席枕。我亦欲写岩壑图，挂君高堂对君饮。
送李德仁归济南乡试二首 其一,元末明初,王冕,岩前有古桂，鳞甲森苍苍。吹凉洗绿烟，永延清夜光。郤林既已荣，燕山亦已芳。于今赠君去，愿挹秋天香。
送李德仁归济南乡试二首 其二,元末明初,王冕,江上有古柳，摇扬丝依依。容光照青眼，薄妒红楼眉。玩之益何喜？攀之益何悲？于今赠君去，愿染春风衣。
送汪用衡北上,元末明初,王冕,去年送客西湖路，芳草落花春已暮。今年送客浦阳江，六月秋风吹柳树。年年送客为赋诗，赋诗每以功名期。玉堂金马等闲去，朱衣紫绶笑取之。归来高卧良自鄙，此语云云成戏耳。相如不是轻薄儿，马周终非穷途士。古人穷达各有守，今人枵然何所有？百宝妆腰逞豪俊，千金买马誇疾走。春风笑看陌上花，夜月醉眠蛾眉家。平生事业止于此，旁人为尔何咨嗟？汪君汪君拔其萃，读书论道真我辈。江山万里在胸中，洗却人间约绮态。此行必夺锦袍归，腕头更佩金垒垒。若问今朝作诗者，竹冠草衣盘礴裸。商歌饭牛松下坐。
送沙德润之焉城,元末明初,王冕,公昔新著进士衫，道酣气岸清且髯。政事堂堂史册载，威仪肃肃民具瞻。光风回春霭芳草，剩水残山振枯槁。至今吾乡诸父老，去思剧口谈公好。当时进士几百人，奔趋衮衮登要津。时雍所溉圣泽厚，仕宦未有如公贫。公之家世秉周礼，伯叔兄弟官济济。饮冰食蘖二十载，浊径终不污清渭。而今四海乐太平，太平天子尧聪明。台阁诸老皆老成，岂不与公书大名？鄢城弦歌固非左，达以长官无不可。故人天上待公来，绣衣白简青骢马。
送林叔大架阁上京,元末明初,王冕,林君家世重诗礼，冠盖东南官济济。三年参幕小蓬莱，烂漫文章照山筮。自公退食趣有余，好古博雅耽文儒。牙签玉轴照窗几，名花翠竹罗庭除。开帘放春影物俱，湖山四面如画图。掀髯长啸尘事少，神仙官府真吾居。转首京华天尺五，暂离堂前綵衣舞。青骢马啸杨柳风，黄河水落桃花雨。天上故人相笑迎，碧蒲萄酒满盏倾。忘形尔汝恣欢谑，连床可话灯窗情。省台求贤张治具，知君快展青云步。有怀若问草堂翁，门外梅花三百树。
送欧阳彦珍归杭,元末明初,王冕,金陵山势如蟠龙，金陵美酒玻璃红。对山酌酒却歌舞，坐笑前辈何英雄。六朝遗迹漫烟雾，凤凰台上秋无数。斜阳巷陌燕子飞，秦淮西下长江去。人生此会不偶然，眼前兴废何须言？丈夫事业要磊落，比较琐屑非高贤。我知欧阳乃奇士，乔木故家良有以。文章五彩珊瑚钩，肺腑肝肠尽经史。盛时仕宦三十年，东吴西楚情翩翩。解衣推食待豪杰，气义浑厚无雕镌。明朝乘兴过南省，鹤背秋声破秋溟。紫薇花对明月高，呼吸湖光数千顷。书生潇洒未有家，拟欲结屋青山阿。故人若有岁寒约，为我载酒寻梅花。
送章德远教官自湘湖归慈湖,元末明初,王冕,我生不想图凌烟，草衣曲肱牛背眠。早看红日出海底，夜看素月悬中天。阴阳推荡几昏晓，长啸狂歌不知老。清泉白石自愉怡，那信人间宦途好。逍遥偶尔穷外观，之子已在青云端。广文坐上新弹冠，萧爽不作儒生酸。三年考绩易官烛，回首西风正黄菊。白云喜动故山秋，慈湖遥映湘湖绿。君归莫虑铁研穿，且力古道希圣贤。我归不用君致言，门前自有梅花田。
送黄叔源之甘肃州尹,元末明初,王冕,江风飘飘杨柳青，江烟漠漠花冥冥。春光潋滟动笙乐，泼酷弄影蒲萄倾。客路迢迢平不颇，应有儿童迎五马。文章太守今几人？风流未有如今者。中原地古风俗淳，君侯抚牧仁化新。黄堂无讼白日静，甘棠有阴芳草春。君侯考绩鬓未改，虎竹铜符转光彩。功成早向江南来，江南有人遥相待。
送暨阳同知,元末明初,王冕,我生山野毛发古，不是多时旧巢许。松根坐卧忘岁年，足迹何曾入官府？雨晴忽觉草添肥，春来春去都不知。耕田凿井亦足乐，短歌长啸随所之。溪谷无尘人事少，纵有饥寒能自保。花村月夜犬不惊，可是太平风俗好。昨日柳花如雪飞，今日作诗何所思？我诗似质朴，君政从可推。锦衣翩翩马如练，拜恩应到黄金殿。他年皂盖下蓬莱，更与君侯作佳传。
夏节士,元末明初,王冕,夏侯先生天下士，风流倜傥忠义俱。平生勋业能自知，腹内更有非常书。浪游不废灯火读，骑马儿郎空碌碌。王门讲道三十年，坐使穷荒移国俗。浮云蔽日客梦单，勇锐欲食奸臣肝。径持白事上天子，不顾宰相与乃官。沈冤昭雪清四海，旧时枝叶生光彩。至今长安诸小儿，拍手为之歌慷慨。归来弗受大官名，五湖一叶扁舟轻。丹青徒写苏子卿，黄花自友陶渊明。老我论交苦不早，意气相期且倾倒。读公佳传诵公诗，江南节士如公少。
息斋双竹图,元末明初,王冕,李侯画竹真是竹，气韵不下湖州牧。墨波翻倒徂徕山，笔锋移出筼筜谷。千竿万竿清影远，百丈十丈意自足。就中分取一两枝，别是山阴潇洒族。疏梢飒飒凤尾颤，修干隐隐虬龙伏。凭轩忽若秋风来，坐使旁人脱尘俗。我生爱竹太僻酷，十载狂歌问淇澳。归来不得翠琅玕，听雨冷眠溪上绿。而今已断那时想，见景何曾动心目。便欲为君真致之，相对空窗慰幽独。
留题悠然阁,元末明初,王冕,高阁潭空影，开窗彻虚明。依依杨柳阴，微凉入床清。原田远风交，平林素烟横。喜喜车马来，而听禽鸟声。境物随所适，于心淡无营。悠然会真趣，得酒辄自倾。客至竟忘言，坐对南山青。
离别吟,元末明初,王冕,寒风飒大野，行子行河梁。执手不忍弃，迟迟复遑遑。朋友会面难，慷慨热中肠。人生岂无家？结交在踣傍。今晨强绸缪，明各天一方。相见苦不早，离别徒悲伤。
索笋长句寄傅隐君,元末明初,王冕,春风吹起石底云，丰隆唤出苍龙孙。古苔初破土膏滑，露华净洗龟筒痕。先生爱笋如爱玉，冷笑人间饫膏肉。我生无家怀此君，十年未解求一束。先生卜筑江之干，轩窗萧洒鸣风湍。玉麈不挥秋飒飒，翠佩欲动声珊珊。高歌不觉凛毛发，坐令异境生清寒。便欲契青奴，谢彼苜蓿盘。先生若肯慰我之大嚼，我亦为之披腹呈琅轩。
耕读轩,元末明初,王冕,路逢谁家子？背手牵黄犊。犁锄负在肩，牛角书一束。辄耕且吟诵，息阴坐乔木。南山豆苗肥，东皋雨新足。凉气满郊墟，书声出茅屋。古来贤达人，起身自耕牧。买臣负薪歌，倪宽带经读。寄语少年徒，行当踵前躅。
蚕作茧,元末明初,王冕,老蚕欲作茧，吐丝净娟娟。周密已变化，去取随人便。有为机中练，有为琴上弦。弦以和音律，练以事寒喧。其功不为小，其用己为偏？作诗寄蚕姑，辛苦匪徒然。
读五柳先生传,元末明初,王冕,渊明千载士，志节尚苦清。奈为五斗米，受彼县令名。束带见督邮，颇亦用下情。当时岂无议，以后何平评？苟非归去来，五柳传不成。
贾浪仙骑驴图,元末明初,王冕,雪花打帽风搅须，宽衣破靴骑蹇驴。先生自是山泽臞，瘦名之传岂为虚？穷吟苦思不觉老，知音幸遇韩京兆。至今长安诸小儿，拍手犹能为君道。清声千古在世间，好诗句句誇浪仙。我恨后生五百年，不得抵掌谈微玄。形骸孤陋向岩壑，竹冠草衣空卓荦。披图挹之嗟寂寞，断桥流水梅花落。
钱塘纪行,元末明初,王冕,废苑荒凉官树老，春雨濛濛长芳草。翠石玲珑绾毒蛇，土花乱贴榆钱小。犹忆建炎南渡时，五云护拥蛟龙旗。金舆玉辇事游幸，名花不待东风吹。紫霞蒲萄动春浪，腰鼓腾雷盘锦杖。千官景从轩冕入，歌声婉转青天上。阊闾新启铜龙楼，长江万里为鸿沟。中原北望草木秋，王孙不识山河愁。垂衣东南成至治，百五十年真梦寐。只今往事漫蒿莱，文物衣冠俱扫地。西湖水昏迷钓船，南屏月冷啼杜鹃。咸平元祐事茫然，梅花杨柳俱忘言。鄂州老将呼不起，石塔如壶枕江尾。行殿白日古磷飞，游子无言泪如水。
鸲鹆谣,元末明初,王冕,鸲鹆入树腹，雎鸠乱关关。妖氛扇幽邃，幻惑成至欢。漫漫恣宵旰，终永期无患。凄雨苦何其，余花惨无颜。风俗陡衰毁，教化委荆菅。君子致远虑，隐忧增忾叹。
偶书,元末明初,王冕,今晨好风雨，湿云四边驰。落花烂作土，潦水积成池。疲民在涂炭，朝暮苦啼饥。况兼时气乖，好肉生疮痍。方忧旧田秽，无奈新城欹。世情甚促迫，天意将焉为？我生合忘言，感慨徒伤悲。
寄太素高士,元末明初,王冕,我昔扁舟上耶溪，寻君直过丹井西。长松月冷啼子规，春风满地芳草齐。楼殿玲珑金碧涌，钟声不出松云重。老猿掬涧山影乱，翠禽啄露岩花动。此时相见不作难，握手笑上松花坛。坛下十万青琅玕，空阴漠漠常风寒。我对青山论今古，青山茫茫无一语。知其与我忘尔汝，石瓢酌我云根乳。泠然使我肝胆清，飘裾欲度浮云轻。千峰回影陷落日，万壑欲尽松风声。回首溪山忽成别，几见江梅飞白雪。洞庭湖上听夜雨，仲宣楼头望明月。茕茕对景伤古情，寸心欲吐书难凭。何当相晤一抵掌，与君细看真《兰亭》。
寄昱东明,元末明初,王冕,浮清阁上山如簇，浮清阁下泉如玉。浮清主人瘦如竹，襟怀卓荦无点俗。相逢一笑不话禅，自道住山三十年。石杯酌茗搜我枯，石床扫苔留我眠。云深不听鸡戒晓，山风落涧松花老。归来耕田忘岁时，池塘几度生青草。君闲一尺素，我老双鲤鱼。共此片月光，各在天一隅。昨夜扁舟欲飞去，雪云冻隔耶溪路。千岩万壑不可寻，梦魂空绕长松树。
曹云西画山水图,元末明初,王冕,前年常见云西画，今年始识云西翁。文章惊世世所重，笔力到老老更工。流水涓涓石凿凿，一啸长才风雨作。岂云笔底有江山？自是胸中蕴丘壑。昨日亭东白云起，怅望吴松满江水。安得先生乘兴来？写我江南雪千里。
望雨,元末明初,王冕,狂风吹春无寸雨，天地漫漫尽黄土。病日韬光赤如血，千花万花愁不语。耕牛渴死野草枯，农夫悲啼泪如珠。蚕胎在纸秧在谷，未知何以供官输。道旁流民尽游鬼，十日不食一粒米。唇焦口燥声啾啾，抱瓮沿门求剩水。孰云绮席罗奇珍，龙涎入鼎烟如云。笙歌满耳珠翠拥，醉饱那识人间贫。江北豺虎毒，又见江南狼虎簇。饥狐日食饿死尸，老乌夜叫逃亡屋。峨冠腐儒空读书，骑马小儿真苟图。安得银河倾，泽我枯槁苏，坐令四海常晏如。
梅花四首 其二,元末明初,王冕,江南十月天雨霜，人间草木不敢芳。独有溪头老梅树，面皮如铁生光芒。朔风吹寒珠蕾裂，千花万花开白雪。髣髴蓬莱群玉妃，夜深下踏瑶台月。银铛泠泠动清韵，海烟不隔罗浮信。相逢共说岁寒盟，笑我飘流霜满鬓。君家秋露白满缸，放怀饮我千百觞。兴酣脱帽恣盘薄，拍手大叫梅花王。五更窗前博山冷，么凤飞鸣酒初醒。起来笑抱石丈人，门外白云三万顷。
梅花四首 其三,元末明初,王冕,朔风吹寒脱繁木，石溜潺潺出空谷。荒村野店少人行，独有寒梅照寒渌。玉质灿灿无纤埃，春风不来花自开。平生清苦能自守，焉肯改色趋樽缶？我与梅花颇同调，相见相忘时索笑。冰霜岁晚愈精神，不比繁华易凋耗。长安多少骑马郎，寻芳竞集桃李场。东家买酒西家尝，引得世间蜂蝶忙。
梅花四首 其四,元末明初,王冕,昔年曾踏西湖路，巢居阁上春无数。雪晴月白最精神，玛瑙坡前第三树。虬枝屈铁交碧苔，疏花暖迸珍珠胎。初疑群仙下寥廓，琼珰玉佩行瑶台。又疑幽人在空谷，满面清霜鬓华绿。迎风冷笑桃杏花，红紫纷纷太粗俗。今年来看秦淮水，路隔西湖一千里。草堂上是白云窝，夜半松风唤予起。青山隔世无游尘，云根粉壁光如银。长啸一声月入户，孤山处士来相亲。江南梅花自有主，休问当年何水部。山僧对我默无语，柏子无风堕青雨。
梅花易洞为胡伏臣赋,元末明初,王冕,梅花拥林屋，潇洒极静深。清风散余香，皓月登虚阴。中有学古人，坐窥天地心。神机一感动，妙化不可寻。持诚问先民，羲皇有余音。
猕猴,元末明初,王冕,猕猴本兽属，野性殊不常。俄然脱秽垢，冠盖儒衣裳。敛丑著面具，向人舞郭郎。跳踉媚小儿，寸得梨枣尝。假彼草木味，换此虮虱肠。终然匪我类，教养徒自伤。不如夺衣巾，弃置山野傍。
猛虎行,元末明初,王冕,去年江北多飞蟊，今日江南多猛虎。白日咆哮作队行，人家不敢开门户。长林大谷风飕飕，四郊食尽耕田牛。残膏剩骨委丘壑，髑髅啸雨无人收。老乌衔肠上枯树，仰天乌乌为谁诉？逋逃茫茫不见归，归来又苦无家住。老翁老妇相对哭，布被多年不成幅。天明起火无粒粟，那更打门苛政酷。折䯠败肘无全民，我欲具陈难具陈。纵使移家向廛市，破獍猰貐暄成群。
盘车图,元末明初,王冕,忆昔常过居庸关，关中流水声潺潺。雪花飞寒大如席，白色粲烂西南山。山家野店隐烟雾，水榭云楼有幽趣。汉家封侯已消磨，秦时长城作行路。天险不设南北通，风俗一混归鸿蒙。今人不解古时事，使我感慨心忡忡。滦水城头无苜蓿，马驴尽食江南粟。八月九月朔风高，更有饥鹰啄人肉。太平时节无烽尘，金舆玉辇从时巡。关南关北草色新，四海贡赋来相亲。大车连属小车侣，雪地冰天无险阻。玉帛谷粟取不穷，诛求那信人民苦。书生潦倒家无储，凄凉忽见盘车图。侧身怅望长嗟吁，天子亦念东南隅。
船上歌,元末明初,王冕,草衣老子双鬓皤，拍手夜唱沧浪歌。浮生不信巢穴好，卖屋买船船作家。明月满天天在水，别调新歌水中起。萧散可同甫里翁，逃名不比鸱夷子。大儿船头学读书，小儿船尾学钓鱼。病妻未脱乡井梦，梦中犹虑输官租。前年扬帆箕子国，矫首扶桑看日浴。蓬莱可望不可到，海浪翻空倒银屋。去年鼓枻游潇湘，湘南云尽山苍苍。灵均死处今尚在，使我吊问空凄怆。今年来往太湖曲，三万顷波供濯足。玉箫吹散鱼龙腥，七十二峰青入目。脱巾袒裸呼巨觥，旁人睥睨笑我狂。我狂忘势亦忘利，坐视宇宙卑诸郎。君不见江西年少习商贾，能道国朝蒙古语。黄金散尽博大官，骑马归来傲乡故，今日消磨等尘雾。又不见江南富翁多田园，堆积米谷如丘山。粉白黛绿列间屋，竞习奢侈俱凋残，今日子女悲饥寒。呜呼噫嘻，何如尚志富，曷足求贵曷足恃。秦时李斯丞相位，汉家韩信封侯贵。堂堂勋业亘乾坤，赤族须臾无噍类。何如老子船上闲，朝看白水暮青山。艰险机忘随处乐，顾盼老小皆团圆。且愿残年饱吃饭，眼底是非都不管。兴来移棹过前汀，满船白雪芦花暖。
雪中次韵答刘提举,元末明初,王冕,朔风撼天云黮黮，雪花恰似杨花糁。凭高无以辨青红，四海九州同一览。枯肠颇怪酒力薄，劲气著人寒惨惨。痿痹不觉手足强，争战俄惊牙齿喊。上天下地无痕瑕，万路千岐迷坎坎。山林随处见梅花，汀渚殊难认芦菼。东郭先生气宇清，南征老将颜色黪。蒙鞍谁剥猛虎皮，摘珠竞探骊龙颔。黄河铁牛僵欲倒，取而啖之吾岂敢？且将清梦托楮生，焉用栖身重毳毯？疏狂夜起不著巾，短发正如童子髧。开窗忽见四山入，月色烂森银菡萏。玉台冻结花漏涩，戍鼓转更声沈沈。此时忽想括苍翁，应是清冰生肺胆。兴酣直上百尺楼，天上星辰必亲揽。平女自有澄清志，要使齐民无秽埯。杀奸除暴尽忠义，坐令豺鳄成韭醢。夫何混杂草木中，冰团冱合衔凄潜。不如买却金豪曹，且置蒲萄千百坎。君歌我和纵高情，痛扫华腴归古淡。无知笑杀楚三闾，安用离骚寄悲感？
喜雨歌为宋太守赋,元末明初,王冕,南州六月旱土赤，炎官火伞行虚空。田畴圻裂河海涸，万物如在红炉中。桔槔不用计已梏，农民踏踏愁岁凶。蓬莱太守民父母，下顾赤子心忡忡。罄竭精神扣天府，话语直与天神通。须臾唤起龙井龙，大澍三日苏罢癃。百姓唤作太守雨，东皋西陌皆冲融。禾苗徙觉充秀实，野草亦解回颜容。吾儒能效束皙赋，喜见屋底山云浓。邻家父老走相报，门前大水如奔洪。妖氛积秽俱洗尽，此是太守造化功。太守正与造化同，百姓拍手歌年丰。歌年丰，太守德泽垂无穷。
喜雨歌赠姚炼师,元末明初,王冕,今年大旱值丙子，赤土不止一万里。米珠薪桂水如汞，天下苍生半游鬼。南山北山云不生，白田如纸无人耕。吾生政坐沟壑叹，况有狼虎白日行。大官小官人父母，杀犬屠牛事何苟？南风日日吹太空，旱魃徒勤城南妇。炼师一出役万灵，绿章上扣天帝庭。乞得秋阴三日雨，洗濯山泽回余青。老农额手喜复叹，点点都是盘中饭。雨我公田及我私，免得残年坐涂炭。老农所见愚又愚，拜师更乞天雨珠。雨珠饮彼残暴腹，庶几活我东南隅。我方热恼岩壑底，眨眼忽听雷过耳。起来发歌登大楼，长江大河都是水。
寓意十首次敬助韵 其一,元末明初,王冕,元龙湖海豪，忘怀但高眠。渊明辟世士，素琴不张弦。古意各有适，薄俗空媸妍。所以武陵翁，种桃竟忘年。
寓意十首次敬助韵 其二,元末明初,王冕,白露下亭皋，绿叶飒已槁。弱质不自贵，却怨秋风早。嗈嗈征雁鸣，游子在远道。如何鹿皮翁，忘言对芳草。
寓意十首次敬助韵 其三,元末明初,王冕,森森廊庙具，萧艾成长松。蠢蠢川泽灵，蛭蚓为游龙。时明在除祓，世混姑相容。忠义在草莽，谗谄分提封。扰扰路旁儿，仰面惭征鸿。
寓意十首次敬助韵 其四,元末明初,王冕,荆轲上秦殿，郦生下齐城。斯须属鼎锯，何如卫叔卿。脱身傲万乘，泰华鸿毛轻。所谓达道人，贵在机决明。
寓意十首次敬助韵 其五,元末明初,王冕,青松岁寒物，讵比蒲柳才？冰霜虽剥蚀，疏花应时开。良工岂不偶？中心类寒灰。却怜蘼芜草，遍满黄金台。
寓意十首次敬助韵 其六,元末明初,王冕,圣贤不浪出，处士匪怀居。孔明是何人？高卧南阳庐。躬耕良自苦，待时故踟蹰。所为《梁父吟》，岂比《封禅书》。
寓意十首次敬助韵 其七,元末明初,王冕,蛮触杂奔竞，蝇蚋纷争喧。鸾凤巢枳棘，鸱鸮集琅玕。风雷久不作，野露生微寒。壮士万里怀，肯谢漂母餐。古来王佐材，多在耕钓间。
寓意十首次敬助韵 其八,元末明初,王冕,后地生虚雷，天惊漏秋雨。女娲死已久，此罅谁为补？纷纷读书儿，碌碌无可数。古人今人心，今人不如古。
寓意十首次敬助韵 其九,元末明初,王冕,飘飘青琐郎，翩翩夹绮衣。媚媚红楼春，昏昏不知归。朝睹绿发润，暮惊白雪飞。只有陶隐居，颇能知此机。
寓意十首次敬助韵 其十,元末明初,王冕,太行本无险，黄河谅非深。堂堂大丈夫，耻为游子吟。俯仰宇宙间，宁无圣贤心。何当五弦奏？南风听遗音。
悲苦行,元末明初,王冕,悲风吹茅堕空屋，老乌号鸣屋上木。谁家男子从远征，父母妻孥相送哭。哭声呜咽已别离，道旁复对行人悲。去者一心事，归者百感随。前年鬻大女，去年卖小儿。皆因官税迫，非以饥所为。布衣磨尽草衣拆，一冬幸喜无霜雪。今年老小不成群，赋税未知何所出。昨夜忽惊雷破山，北来暴雨如飞湍。此时江南正六月，酸风入骨生苦寒。东村西村无火色，凝云著地如墨黑。聩翁瞽妪相唤忙，屋漏床床眠不得。开门不敢大声语，门外磨牙多猛虎。自来住此十世余，古老未尝罹此苦。我感此情重叹吁，不觉泪下沾裳裾。安得壮士挽天河，一洗烦郁清九区，坐令尔辈皆安居。
棠梨白练图,元末明初,王冕,芙蓉香冷箫声杳，月淡烟清楚宫晓。仙禽不语雪衣轻，相逢却恨秋风早。土花翠浅霜露濛，山梨小结丹砂红。玉人醉倒不知处，梦回故苑朝云浓。
琴鹤二诗送贾治安同知 其一,元末明初,王冕,猗猗绿绮琴，中秘云和音。一弹动鸣玉，再弹锵南金。翩翩玄鹤舞，幽幽孤凤吟。嗟哉尘俗耳，折扬听哇淫。淳源日凋谢，谁识雅与南？愿更南风奏，以慰斯民心。
琴鹤二诗送贾治安同知 其二,元末明初,王冕,宰宰华表鹤，古质清且闲。旷哉万里怀，皓月同蹁跹。饥琢芝田春，渴饮瑶池泉。一鸣九皋远，梦浇琼华寒。下视寰中人，谁识横江仙？岂无王子乔？相期青云端。
痛哭行,元末明初,王冕,雨淋日炙四海穷，经纶可是真英雄。岐丰禾黍泣寒露，咸阳草木来悲风。京邦大官饫酒肉，村落饥民无粒粟。东鲁儒生徒步归，南州野老吞声哭。纷纷红紫已乱朱，古时妾妇今丈夫。有耳何曾听《韶》、《武》，有舌不喜论诗书。昨夜虚雷搥布鼓，中天月破无人补。休说城南有韦杜，白璧黄金天尺五。
葛仙翁移家图,元末明初,王冕,青山无云白日迟，仙翁移家何所之？或以丹砂到勾漏，或为家累遭驱驰。乌犍背上妻与儿，顾盼未解知其归。仙翁读书自怡怡，坐稳不觉路险巇。牛羊猫狗先后随，老奴老婢俱忘机。仙翁去就无不宜，岂以偷生辛苦为？君不见风水洞前草离离，淡烟寒雨愁凄迷；又不见云门长松啼子规，春风落花事已非。神仙有无未知，人生有酒且自持，秦皇汉武徒尔为？
谢友惠温生笔,元末明初,王冕,春云浮空山渺渺，细雨飞花堕江草。感时欲作寄远书，凝思几叹中书老。东家小胥借已无，西家但有长柄锄。薛涛侧理摊满案，无奈点作玄云图。昨夜灯花悬紫粟，知有春风到茅屋。清晨开户得故人，惠我温生双落墨。赤锋圆健光彩浮，金花古笺封两头。脱颖忽作霹雳响，龙跳虎跃山灵愁。更看担夫争道好，涂鸦小儿惊绝倒。陶泓从此策奇勋，扼腕凝神听挥扫。黑花飒飒鸣琳琅，野人辟易安敢藏？为君贡之白玉堂，黼黻华衮开天章。大书大义扶王纲。
谢曹隐君惠扇歌,元末明初,王冕,去年僦屋在山脚，草居两间如蛎壳。六月七月无雨落，田野焦枯江海涸。人间酷烈无处逃，吾农忍气婴炰熬。编蒲缉羽不成扇，寻松访石空劳忉。至今悒郁未能雪，想到那时肠内热。先生何以知此情？赠我齐约比明月。番罗夹背紫竹把，中有水墨新图画。崩滩乱石奔惊湍，依约远山左右攒。轮囷老柏饱雪霜，更有石丈依修篁。岁寒节操不可降，未举已觉生清凉。山阴野人何磊落？笑引南薰归掌握。寒声飒飒动岩壑，不羡右军题六角。转手黄埃净如扫，便将献君明大道。置诸怀袖扬仁风，快与苍生除热恼。
感竹吟,元末明初,王冕,云溪老竹持苦节，玉质萧森出岩穴。苍苍古色谁为摩，凛凛清风自然别。劲直不肯降雪霜，潇洒不肯栖凤凰。愿杀长身载经籍，要为吾道垂休光。谁信嚣风满漓俗，红紫纷纷乱人目？遂令此君受羁束，荆棘凌夷刀锯辱。青虫网叶蠹食筠，野老更欲锄其根。闭塞阳和绝土脉，绝之不许生儿孙。东里先生有遗族，午夜闻之皆痛哭。拟以余音问伯夷，首阳烟雨莓苔绿。呜呼老竹老愈奇，岁寒心事无人知。孤梅在溪松在壑，焉能与余论襟期？飘声夜落山阴道，欣赏多情愁欲倒。固知遇合各有时，何必区区挂怀抱？君不见穷陬荒草非所种，开花犹解供王贡，那有此材无此用！
感怀,元末明初,王冕,松柏引藤萝，反被藤萝绕。刬草养禾苗，禾苗不如草。物情有更变，世事何足道？君子小人交，岂能长永好？云游本无定，潦水空浩渺。消涸固有时，畴能见机早。春风泛红绿，造化太奇巧。昨朝杨柳花，今日浮萍草。学佛不成佛，求仙岂能仙？人生因有贪，所以不自然。秦皇既已矣，梁武亦可怜。何如饭牛翁，万事付无言。
感怀十首 其一,元末明初,王冕,太极本一气，胡为两仪分？生生立名字，万汇遂纭纭。洪荒不足征，至精亦已沦。蓩莸茂佳景，葱茜争葐蒀。葐蒀漫渚泽，蒙茏冒兰荪。菲菲白日晚，飒飒秋霜繁。华滋竟萧条，芳情欲何言？
感怀十首 其二,元末明初,王冕,蒙庄旷达士，鲁连倜傥生。不徼一时利，乃有千载名。雎泽务诡谲，仪秦尚纵横。反复弄小技，于道未为贞。圣贤久不作，余生复何营？赖有白鸥鸟，可与忘世情。
感怀十首 其三,元末明初,王冕,写字不适俗，读书难疗饥。蘧蘧尘网中，遑遑欲可之？仁风霜原隰，草树发幽姿。群动正翕集，游云未来归。怀哉鹤上人，徘徊感良时。无以慰蹇劣，樽酒聊自怡。
感怀十首 其四,元末明初,王冕,傍溪种篁竹，十年望成林。不图列货殖，愿布九夏阴。变化期为至，枝叶渐萧森。忽值桑田移，根苗竟沈沈。炙筠无事书，断节少赏音。东里已寂寞，空持岁寒心。
感怀十首 其五,元末明初,王冕,槲衣山中人，短发披襟领。寸心雄万夫，片语重九鼎。不作好颜色，遂与世俗迥。始旦旭日明，默默有深省。上愧饭牛戚，下怀扪虱猛。乞慷复乞慷，照镜可怜影。
感怀十首 其六,元末明初,王冕,高楼古明月，孤坐感凉夜。云胡远行客，不悟岁年迈。风暖百草芳，露冷众木瘵。天地岂无情？物色有荣谢。人生匪金石，焉得不朽坏？寄语茹芝翁，细故奚蒂荠。
感怀十首 其七,元末明初,王冕,浮生失故业，穷岁无宁居。朝行汧陇间，暮止沧海隅。凄其风雨交，饥寒呆泥涂。寥寥太古怀，目击谁与俱？齐君不好瑟，嬴氏不爱儒。举世媚同尘，出类为疏迂。何如归去来？且作耕田夫。
感怀十首 其八,元末明初,王冕,紫霞结重盖，五城十二楼。中有青眉仙，翠织鳞花裘。天浆饭玉稍，恣乐无停休。自谓能长生，可与造化游。悲风一何来？吹动人间秋。琼窗漱寒响，深闺起离愁。欲飞肘无羽，延颈望玄洲。玄洲不可到，始悔违前修。
感怀十首 其九,元末明初,王冕,志士惜白日，愁多感夜长。夜长固无奈，况复重凄凉。昔我同心友，漂流在他乡。他乡各异俗，所习谅非常。道路阻且远，无由吐中肠。俯闻流水声，仰叹明月光。振衣风泠泠，矫首天茫茫。
感怀十首 其十,元末明初,王冕,芳草拥幽翠，嘉树郁层阴。山光到窗户，禽鸟和好音。阅兹清景逾，古怀独沈吟。沈吟奚以为？摅情委鸣琴。
遣兴二首 其一,元末明初,王冕,凿井思所汲，耕田期有秋。人生岂无志？每为饮食谋。纷纷路傍儿，傥荡思公侯。风云一转折，事业不可筹。何如涧底泉？清清长自流。
遣兴二首 其二,元末明初,王冕,种禾莫存莠，种树莫引萝。引萝苦其树，存莠伤其禾。营营百年内，变灭成几何？结交苟不择，中道生怨窝。可信一寸水，能起万丈波。
颖语次杨廉夫进士古声韵,元末明初,王冕,老颖冰满头，不识宫妓口。穷年岂无为？弃置如敝帚。玉杯渐消磨，含默甘老丑。余生重其功，怅然怀永久。昔在三坟前，勇锐破绳纽。叔世去籀法，十鼓迷八九。玄风变复变，款识归瓦缶。春秋已获麟，大义孰为守？纷纷鸡雉翰，峥嵘出其右。班生狂不事，张生颠欲走。空余五色梦，幻入歌奴手。世乏昌黎才，谁能传其后？削纤管城封，寂寞中山胄。所以胥吏徒，刻核嘲腐朽。
漆树行,元末明初,王冕,东园漆树三丈长，绿叶花润枝昂藏。虫蚁不食鸟不啄，皮肤破碎成痍疮。野人摩抚重太息，受辱匪因临道旁。九天降气疏涩液，大家小家来取将。陶盆纸笼攒待满，手中白刃磨秋霜。况兼时令值肃杀，苟无正性安敢当？所愿天下尽光泽，岂辞一身多损伤？君不见西郊樗栎百尺强，薜荔裹缚蝼蚁房，此物安可升庙廊？
墨萱图二首 其一,元末明初,王冕,灿灿萱草花，罗生北堂下。南风吹其心，摇摇为谁吐？慈母倚门情，游子行路苦。甘旨日以疏，音问日以阻。举头望云林，愧听慧鸟语。
墨萱图二首 其二,元末明初,王冕,萱草生北堂，颜色鲜且好。对之有余饮，背之那可道？人子孝顺心，岂在荣与槁？昨宵天雨霜，江空岁华老。游子未能归，感慨心如捣。
樊笼雀,元末明初,王冕,野雀不向山林宿，如何却傍人家屋？山林怕遭罗网围，人家又恐人驱逐。饮啄频惊殊不足，辛苦营巢随养育。昨日雨狂风拔木，人家屋倒巢亦覆。雄悲雌泣无所施，堕地最苦黄口儿。黄口羽湿不会飞，啾啾草底啼渴饥。雄雌啄哺稍觉长，无故又被樊笼羁。雄雌劬劬绕笼飞，啄哺不异居巢时，但恨不得身相依。我感此情子细推，人之与物初无违。安得开笼而纵之？山林朝市俱无疑。
题月下梅花,元末明初,王冕,平生爱梅颇成癖，踏雪行穿一双屐。六花散漫飞满空，千里万里同一色。冲寒不畏朔风吹，乘兴来此江之湄。繁花满树梅欲放，彷佛罗浮曾见时。南枝横斜北枝好，北枝看过南枝老。中有一枝置奇绝，万蕊千葩弄天巧。老夫见此喜欲颠，载酒大酌梅花仙。仙人怪我来何晚，一别已是三千年。醉来仰面卧深雪，梦扶飞琼上天阙。酒醒起视夜何其，饥乌啼残半江月。
题申屠子迪篆刻卷,元末明初,王冕,我昔闻诸太古初，冯翊窅窅安可摹。自从庖羲得龙马，奇偶变化滋图书。结绳之政由此毁，科斗鸟迹纷纭起。后来大小二篆生，周称史籀秦誇李。只今相去几百年，字体散漫随云烟。岐阳石鼓土花蚀，峄山之碑野火燃。纵有秦铭刻岑石，冰消雪剥无踪迹。书生好学何所窥，每展史编空叹息。樊山先生东鲁儒，好古博雅耽成癯。八分小篆纯古法，凿石置之东南隅。白日光芒争照耀，满城走看嗟神妙。向来传写何足珍，枣木空遗后人诮。徐公手摹烽火尘，金陵近刻殊失真。那知此本意态淳，丞相李斯下笔新。申屠墨庄有传授，法度森严非苟苟。岂为后学得所师，万世千秋垂不朽。
题陈象贤竹素图,元末明初,王冕,君家竹素园，异彼筼筜谷。插架牙签三万轴，卷藏东观吞天禄。清风明月时往来，红尘不堕香芸堆。蝌蚪鸟迹一玉开，怀幽抱密真奇哉。炙汗不流珠光重，信知龙种皆书种。黄钟声切凤皇啸，玉杯光焰麒麟动。十年不下君子堂，灯火夜静声琅琅。岁寒节操固自常，厌看花柳争春忙。金谷平泉暗烟雨，兔麦狐葵无定主。何如竹素园简编？且容与玉振金声千万古。
题画兰卷兼梅花,元末明初,王冕,湘江云尽湘山青，秋兰花开秋露零。三闾已矣唤不起，蓩莸萧艾春娉婷。冷飙吹香散郊坰，山蜂野蝶何营营。幽人脱略境色外，竟坐不读《离骚》经。西湖昨夜霜月明，梅花见我殊有情。逋仙祠前尘土清，老鹤彳亍如人行。天边缥缈来凤笙，玉壶吴酒颠倒倾。酒阑兴酣拔剑舞，忽觉海日东方生。
题画梅二首 其二,元末明初,王冕,君不见汉家功臣上麒麟，气貌岂是寻常人。又不见唐家诸将图凌烟，长剑大羽联貂蝉。龙章终匪尘俗状，虎头乃是封侯相。我生山野无能为，学剑学书空放荡。老来晦迹岩穴居，梦寐未形安可模。昨日冷飙动髭须，拄杖下山闻鹧鸪。乌巾半岸衣露肘，忘机忽落丹青手。器识可同莘野夫，孤高差儗磻溪叟。山翁野老争道真，松篁节操梅精神。吟风笑月意自在，只欠鹿豕来相亲。江北江南竞传写，祝君叹其才尽下。我来对面不识我，何者是真何者假。祝君放笔一大笑，不须揽镜亦自小。相携且买数斗酒，坐对青山恣倾倒。明朝酒醒呼鹤归，白云满地芝草肥。玉箫吹来雨霏霏，琪花乱飐春风衣。祝君许我老更奇，我老自觉头垂丝。时与不时何以为，时与不时何以为，赠君白雪梅花枝。
题金禹瑞画松图,元末明初,王冕,毕宏韦偃远莫追，画松得名今是谁？黄岩太守誇绝倒，休宁县令争新奇。苍髯铁甲风雷动，浮云散尽青天空。只因曾看读碑图，至今多作营丘梦。钱塘有道金隐君，风流不让今古人。文章学古画师古，落笔政似营丘亲。前年为我画松树，自然自有天真趣。无人解识栋梁材，冷烟残雨空山暮。于今颓然老矣夫，隔江不寄平安书。不得与之倾酒壶，令人看画长嗟吁。
题夏迪双松图,元末明初,王冕,我昔曾上五老峰，白云尽处看青松。中有两树如飞龙，正与夏迪画者同。夏迪画松得松趣，个个乃是廊庙具。贞固不特凌雪霜，偃蹇犹能吐烟雾。苍髯猎猎如有声，铁甲半掩苔花青。六月七月炎火生，对此似觉形神清。丈人兀坐诚有道，岂比商山采芝皓。有琴有琴不须弹，而今世上知音少。
题温日观蒲萄,元末明初,王冕,日观大士道眼空，佯狂自唤温相公。浩然之气塞天地，书法悟入蒲萄宫。有时泼墨动江浦，叱喝怒骂生风雨。草圣绝倒张伯英，春蚓秋蛇何足数？龙须倒捲鬼眼枯，枯藤脱落无根株。多年明有唤不下，烂叶搭架秋模糊。流沙渡头听鼍鼓，沧海桑田事非古。大士于此不露机，示人落落离言语。只今相去数十年，看书看画心茫然。安得美酒三百船？与君大醉西湖天。
题墨梅图,元末明初,王冕,朔风吹寒冰作垒，梅花枝上春如海。清香散作天下春，草木无名藉光彩。长林大谷月色新，枝南枝北清无尘。广平心事谁与论，徒以铁石磨乾坤。岁晚燕山云渺渺，居庸古北无人到。白草黄沙羊马群，琼楼玉殿烟花绕。凡桃俗李争芬芳，只有老梅心自常。贞姿灿灿眩冰玉，正色凛凛欺风霜。转身西泠隔烟雾，欲问逋仙杳无所。夜深湖上酒船归，长啸一声双鹤舞。
题墨梅送宋太守之山东运使,元末明初,王冕,大唐丞相宋广平，文章事业昭汗青。心肠耿耿磨铁石，赋梅赋得梅花情。嗟哉梅花太清苦，不与杏桃同媚妩。空山岁晚人迹稀，纵有清香为谁吐？蓬莱太守丞相孙，爱梅亦与梅与邻。冰雪满怀不染尘，坐令阴谷回阳春。罗浮山远云水隔，玛瑙玻璃霜月白。南枝潇洒北枝清，野草闲花惊德色。蓬莱太守诗梦回，霜华点点飞瑶台。玉堂早报消息好，天子又唤调盐梅。
题凝雪水仙图,元末明初,王冕,出门大江横，银涛数千顷。仙子御轻飙，环佩摇虚影。中宵月无光，天地冰壶净。轻盈何所之？飞梦西湖冷。
题魏仲远筠深轩,元末明初,王冕,君家住处多幽趣，绕屋琅玕净无数。萧萧清韵动天风，冉冉晴阴生绿雾。湖山远映苍翠稠，五月六月凉如秋。且开三径待佳客，抵用千亩论封侯。况尔此君高节古，纵有雪霜那可侮。平生正直少人知，野草闲花徒媚妩。知君古意同古贤，脱略傲笑情翩翩。我生爱竹比君癖，栉风集雨三十年。报老归来旧溪曲，竹色荒凉芳草绿。岁寒无以慰孤怀，只有梅花在空谷。闻君有竹心遑遑，便欲径造君子堂。安能为我罗酒浆，月明吹箫呼凤凰。
冀州道中,元末明初,王冕,我行冀州路，默想古帝都。水土或匪昔，《禹贡》书亦殊。城郭类村坞，雨雪苦载涂。丛薄聚冻禽，狐狸啸枯株。寒云著我巾，寒风裂我襦。盱衡一吐气，冻凌满髭须。程程望烟火，道旁少人居。小米无得买，浊醪无得酤。土房桑树根，彷佛似酒垆。徘徊问野老，可否借我厨。野老欣笑迎，近前挽我裾。热水温我手，火炕暖我躯。叮咛勿洗面，洗面破皮肤。我知老意仁，缓缓驱仆夫。切问老何族？云是奕世儒。自从大朝来，所习亮匪初。民人籍征戍，悉为弓矢徒。纵有好儿孙，无异犬与猪。至今成老翁，不识一字书。典故无所考，礼义何所拘。论及祖父时，痛入骨髓余。我闻忽太息，执手空踌蹰。踌蹰向苍天，何时更能苏？饮泣不忍言，拂袖西南隅。
赠写照陈肖堂,元末明初,王冕,君不见鉴貌但鉴影，写貌难写心。霍光邓禹在台阁，严陵魏野居山林。功名道德照千古，不特肖貌传至今。固知写貌易心难，状之妍丑笔可得，至理不在颜色间。陈君笔力异众史，相貌既同心亦似。昨日忘机入城市，草衣著我丹青里。气爽神清谁比拟，雪霁梅花映秋水。黄童白叟指点看，此老不是儒生酸。陈君陈君容我闲，莫教添上貂婵冠。
赠杨仲开画图引,元末明初,王冕,杨君绰有隐者风，须长骨瘦两耳聋。作诗作画不作意，造化不与常人同。前年眼健腕有力，捉得老龙归雪壁。墨雨淋漓天地黑，茅山十日飞霹雳。去年神固气宇壮，长驱猛虎来堂上。威雄哮吼万夫栗，满屋生风洗蛮障。今年忽尔写雁鱼，气韵又与曩日殊。平湖大泽无界限，黄芦白水秋烟孤。鱼游不失伦，雁来不失序。飞鸣泳跃千万状，立意俱由是为主。啬夫一见大义明，无声诗是无文经。今人几许浪得名，岂研古人之画情？杨君杨君一笑起，无奈贱目而贵耳。宋人固以燕石奇，夫差酷爱西施美。燕支牡丹荔子图，豪家割舍千金沽。云林雪巘尽埋没，王吴荆李为何如？安得我有绢万丈？联成一片青天障。请君画作风调雨顺图，共乐太平歌击壤。
赠蒋清隐,元末明初,王冕,门外好山千万重，翠涛百顷罗云松。细水幽回杂花远，三径修竹来秋风。灵籁泠泠动清操，世外红尘飞不到。白月流光抱石台，高人潇爽长吟啸。起居闲闲趣有余，看山看水还看书。木瓢满酌示真率，不知轩冕为何如？太华终南青未了，北山移文为谁道？君不见孤竹夷齐久寂寥，首阳薇蕨今荒草。
梅花三首 其一,元末明初,王冕,肯同凡卉争妍？自与高人索笑。他年鼎鼐调和，不改山林节操。
梅花三首 其二,元末明初,王冕,潇洒托身溪谷，清高不染红尘。数点幽花的砾，包藏万斛阳春。
梅花三首 其三,元末明初,王冕,不同杨柳争妍，冷笑托根泉石。岁寒寄语高人，可问调羹消息？
秋夜雨,元末明初,王冕,秋夜雨，秋夜雨。马悲草死桑乾路，雁啼木落潇湘浦。声声唤起故乡情，历历似与幽人语。初来未信鬼啾唧，坐久忽觉神凄楚。一时感慨壮心轻，百斛蒲萄为谁举？山林岂无豪放士，江湖亦有饥寒旅。凝愁拥鼻不成眠，檠孤燄短寒花吐。秋夜雨，秋夜雨。今来古往愁无数，谪仙倦作夜郎行。杜陵苦为茅屋赋，只今村落屋已无。岂但屋漏无乾处，凋余老稚匍匐走。哭声不出泪如注，谁人知有此情苦？秋夜雨，秋夜雨。赤县神州皆斥卤，长蛇封豕恣纵横。麟凤龟龙失其所，耕夫钓叟意何如？梦入江南毛发竖，余生听惯本无事，今乃云何惨情绪。排门四望云墨黑，纵有空言亦何补。秋夜雨，秋夜雨，何时住？我愿扫开万里云，日月光明天尺五。
幅巾杖屦晚游南北山间兴赋,元末明初,叶颙,南峰翠凝黛，北巘青堆蓝。横空青翠色，照眼覆玉环。峨峨金芙蓉，迥出两屿间。层峦挺奇秀，怪石蹲坚顽。孤高处士容，窈窕佳人颜。处士气节刚，佳人体态闲。峣岧几千尺，绝顶难跻攀。俯视众山小，下列臣妾班。尊重朝诸侯，峻险服百蛮。桧柏崇岗巅，荪芷浅涧湾。松风度长林，玉佩鸣珊珊。寒泉漱石齿，琴瑟声潺潺。下有猿猱飞，上有云往还。老翁居其中，霜眉鬓斓斑。野服白接䍦，丝绦青玉环。林泉日徜徉，杖策时盘桓。幽寻乐有余，清赏兴不悭。壶觞杂尊俎，谈笑生余欢。游心天地外，无复思尘寰。宁忧宦海深，岂畏世路艰。风林尘虑空，云榻诗梦残。起视万松顶，素月流寒山。
梦中役,元末明初,叶颙,梦中亦役役，醒后愈嚣嚣。嚣嚣更役役，暮暮还朝朝。奔驰天地老，汨没岁月消。贫贱安吾常，不泰复不骄。峰顶绝涓流，海底无炎熇。崇岗不受浸，洪涛揆容烧。变化乃浮云，喧轰实狂潮。沧海岂加深，青山靡增高。人生本有性，益损无纤毫。胡为百年间，绿鬓成霜髦。区区声利场，秋风吹征袍。迅速惊乌兔，攀缘愧猿猱。尘缰日萦绊，势焰时煎熬。行将脱尘俗，富贵轻鸿毛。耸身烟云端，矫首谢俊豪。
江南怀古,元末明初,叶颙,仗剑出西游，来游帝王州。登高望故国，感慨弹箜篌。长歌四五发，云物惨不收。歌声忽悲壮，江汉不敢流。峨峨天目山，王气今已收。英主从北来，长驱势莫留。浮云捲旌旗，天兵动戈矛。国破佳人死，时危志士忧。遂令歌舞地，夜雨鸣松楸。野殿莓苔古，荒城鸟鼠秋。茫茫古帝魂，千古不可求。神飞故宫远，月出西陵幽。凄凉白云乡，寂寞芳草洲。我欲吊古迹，落日寒飕飕。无言一尊酒，悲风起闲愁。
古意三首 其一,元末明初,叶颙,我本山中人，不为世网牵。寓情猿鹤间，寄兴鸥鹭边。扫花净石径，烹茶汲溪泉。神游三洞云，耳洗千尺渊。两手弄明月，双脚踏紫烟。胡为尘埃中，脱屣未断缘。动有饥渴忧，幸无势利缠。何当驾天风，飞上青峰巅。耸身天地外，凝心混沌先。俯首谢人世，一笑千千年。
晓出西园由谷中归,元末明初,甘复,披褐涉西园，烦襟散清晓。微风动高树，零露下芳沼。始行幽谷中，忽出青林杪。流水漂余花，修筠度啼鸟。身缘翠石回，思逐白云杳。负杖孤赏怀，春阑绿阴悄。
宿山家,元末明初,甘复,木落秋满山，窗虚夜凉集。风吹海月生，露洗苔衣湿。野客爱清泠，长瓢暝中汲。
和杨伯谦韵,元末明初,刘永之,酌酒长松下，垂萝拂酒杯。异禽窥药鼎，乳鹿卧书台。涧水穿林去，山云带雨回。相期同结屋，不厌野人来。
题邹惟中西楼,元末明初,刘永之,西楼远对鼎山斜，野客来寻驾鹿车。竹屿暝烟浮翠黛，石田秋雨润银沙。清尊未酌心先醉，往事重论鬓欲华。肯借溪南三亩宅，从君学种邵平瓜。
送罗与敬归西昌,元末明初,刘永之,石龙矶畔多芳草，游子忆家春已老。水北杨花扑地飞，旁人漫道飞花好。爱子不忍别，送子到水濆。青天孤影飞黄鹄，落日长风吹断云。朝发铜塘津，暮宿青泥渡。帆过孝通祠，渐是西昌路。金鱼洲远树青青，三顾浮烟生杳冥。石扶坏道通高阁，水齧危沙见古城。君家正在何方住，独有园庐俯江渚。昨夜深闺梦远人，相思定倚樱桃树。
锦堂春,元末明初,刘基,墙角含霜树静，楼头作雪云垂。钩帘鹊噪空庭晚，坐看月来时。异域书迷雁足，幽闺镜掩虫丝。一宵两地肠千转，惟有梦魂知。
百字令 为彦弘母夫人寿,元末明初,华幼武,人生七十，都道是、自古世间稀有。今日华堂，阿弥初度，更绵绵增寿。花柳呈妍香云霭，正好暮春时候。江山如画，百年风景依旧。最喜兰玉森森，彩衣齐拜，舞埙篪迭奏。罗绮香中蟠桃熟，争献瑶池王母。愧忝姻联倚庄椿，琼树岁寒长久。歌词一阕，敬称千岁春酒。
清平乐 又和元翚春梦,元末明初,华幼武,晓莺声里。睡思酣犹美。旖旎红娘冰雪体。洛女巫娥浮靡。紫骝踏月嘶风。华裾织翠青葱。归去一场春梦，空吟旧绿新红。
满庭芳 元霄和元翚见寄,元末明初,华幼武,万井笙歌，满城灯火，元宵预庆丰年。欢声鼎沸，人气结春烟。天外冰轮缓转，画楼上、玉漏迟传。鳌山耸，香车宝马，腾踏九重天。华堂深几许，朱帘半揭，翠幕垂边。似蓬莱宫阙，洞府真仙。醉倒歌裀舞褥，风流处、玉笋金莲。争知道，十年兵燹，把酒酹风前。
和韵简天则上人,元末明初,朱希晦,凉风袅袅晚秋天，潮落双门缆客船。九陌黄尘蓬鬓底，一篱香露菊花边。故乡鲈鲙牵归思，近砌蛩声搅夜眠。不道分携成远别，几时林下细谈禅。
客邸中秋对月,元末明初,朱希晦,去年中秋秋月圆，浩歌对酒清无眠。烟霏灭尽人境寂，仰看明月悬中天。今年客里中秋月，静挹金波更清绝。可怜有月客无酒，不照欢娱照离别。夜阑淅淅西风凉，月中老桂吹天香。悠然长啸动归兴，坐久零露沾衣裳。浮世悲欢何足数，庾楼赤壁俱尘土。风流已往明月来，山色江声自今古。
鹳将雏同李文麟赋,元末明初,郭钰,鹳将雏，愿雏长，结巢千尺苍松上。自矜毛骨殊，凡鸟不敢向。朝哺夕抱羽翼成，风鹤云鹏共还往。挟弹子，窥巢攫其雏。雏小岂能充尔腹，老大育子恩勤渠。荒村风雨母归急，空巢深锁寒烟孤。哀鸣上下尾毕逋，人之爱子皆若予。鸱鸮鸱鸮无处无。君不见黄雀何足道，杨宝饲之玉环报。
贻郭恒,元末明初,郭钰,月悬松露明，鹃啼浦烟破。遥想山中人，此时正思我。我行忽堕沧江边，度尽春风无一钱。向来自是钓鳌客，至今思拍洪崖肩。洪崖不可招，蓬莱在何处？铺遍闲愁芳草路，千树绿阴昼如雨。锦字书成人不来，银烛花残谁与度！近日闻君多好怀，雪色白纻佳人裁。小楼纨扇低徘徊，酿酒好近榴花开。榴花开，我归来。
效范先生侏儒行,元末明初,郭钰,君不见侏儒长三尺，有钱可使粟可食。虎豹天关深九重，直犯龙颜请恩泽。方朔昂昂饥欲死，每一见之长叹息。长叹息，将何如，东家之邱九尺躯，遍走天下无停车。绝粮于陈逐于鲁，皇皇何用三千徒。呜呼皇皇何用三千徒，吾宁饱死作侏儒。
春夜寒,元末明初,郭钰,春雨暗空杂春雪，闭门十日红炉绝。寒压破衾夜悽恻，鼓角声酣千转侧。苦竹萧萧茅屋欹，悬崖磔磔啼猿切。苍桧拂风不自支，碧桃醉晓何由得。吞声强起添牛衣，接迹不如投蚁穴。立登霄汉奋长策，死填沟壑抱奇节。奈何贫病相驱迫，少壮几时头欲白。更阑山鬼瞰孤灯，火攻水战骨如折。邻曲寻常疏往还，妻孥劬瘁忘梳栉。谬算平生坐不耕，时危况复山河窄。汗马白丁树功勋，儒冠俯仰无颜色。读书忍作公孙谀，种菊愿依陶令宅。志士百年慎语默，谁云出处轻如叶。每想淮阴酬汉恩，但欲功名垂竹帛。国士从来不易知，解衣推食宁为德。悠悠今古谁知心，慷慨高歌唾壶缺。君不见冻雀纥干栖一枝，彩凤昆丘翻六翮。
题三顾草庐图,元末明初,郭钰,画史纷纷满天下，君之此图谁所画。倚山茅屋野人居，门前何得将军马。得非孔明卧隆中，坐令玄德来趋风。十载烟尘战群虎，一朝云气随飞龙。英雄契合人莫测，宛如鱼水欢相得。抱膝长歌梁父吟，上马已无曹孟德。三分割据功业成，用之惟在知人明。千钧汉鼎悬三顾，丹青欲写空凝情。呜呼河北二十四郡堕名城，君王不识颜真卿。
母弃子同刘茂才赋,元末明初,郭钰,母弃子，子幼情可怜。子长母还去，为子宜思愆。龙争虎斗事翻覆，宝玦王孙捐骨肉。十年母子安茅屋，菽水真情无不足。奈何一朝辞故帏，子也恸哭牵母衣。母今弃儿不敢怨，父在深恩母当念。母如不闻竟不留，黄昏门掩青灯愁。负米归来饮残泣，他家儿女何绸缪。噫嘘嚱，迩来万事足悲咤，负德辜恩满天下。丈夫尽为温饱谋，妇人何得毋重嫁。
题欧阳先生段君墓志铭后,元末明初,郭钰,翰林欧阳公，文章满天下。段君墓碑亲手题，美玉精金动高价。雄词传世发幽光，奇气腾空照长夜。段君有子渥洼马，荣亲何待为卿亚。白云山空心共飞，宰树雨寒泪盈把。嗟我邑子栖林野，白鹭青原遍儒雅。今晨始得读君碑，才名岂是寻常者。钟鼓清时金谷园，衣冠前辈洛阳社。人间万事力可为，子孙振耀古来寡。君家旧德今见之，复使乡邦共悲咤。何时却得拜君坟，临风絮酒哀悰写。
题罗子澄所藏乃父晋仲文学桂林图,元末明初,郭钰,我观桂林图，喜极翻长吁。江山城郭不盈幅，恍若经行千里余。宦游往岁罗文学，此图正为思亲作。戏綵魂飞白鹭洲，望云肠断楚王阁。自从南北吹战尘，边鸿不到江鱼沈。有子芳年滞乡国，长日揽图思桂林。父在桂林独思母，子今思父更愁苦。太平干禄为亲荣，今日官高渺何许。还君此图神凛然，忠臣孝子无后先。一家骨肉眼前好，百岁功名纸上传。君不见太真来作南洲客，秃衿老泪伤头白。
龙伯渊席上和周子谅长歌兼呈诸君子,元末明初,郭钰,伯夷登西山，鲁连蹈东海。烈士怀苦心，海枯石烂终无改。萧萧华发吹秋霜，夜煮白石充饥肠。人情俯仰今异昔，惟有青山似故乡。桐江江上一携手，公子华筵谁不有？赋笔每惭崔颢诗，持杯愿饮茅容酒。银烛花高照座空，笑谈颇有前贤风。好怀倾写向谁是，或执蝘蜓嘲神龙。老我疏狂眼常白，欲麾冻蝇清几格。不须浪说管鲍交，眼中谁有真颜色。百年聚散如抟沙，东风燕子还西家。群仙天上撷飞霞，君归好醉琼林花。
送王医,元末明初,郭钰,东风吹树千钧力，怒势呼号两相敌。回飙萧飒入霜林，败叶纷披散无迹。老夫倚杖长叹息，百年三万六千日。庄生齐物物不齐，谁铸红颜等金石。王君笑我何太痴，太极初分有伸屈。天根月窟窥端倪，灵台天迥丹光溢。奈何寸地攒千兵，朝似瓠肥暮如腊。自非一气回孤根，宇宙几何皆鬼蜮。乃知燮理藉登庸，疮痍变作讴歌入。感君此言足才识，知君用心渺难及。君不见长生之药蓬莱多，从君归去君如何。
赠峡江王巡检,元末明初,郭钰,淮海龙飞乘五云，攀鳞附翼多殊勋。英雄变化不知数，我今独识王将军。将军好武称第一，慷慨功名少年日。剑术出奇愁白猿，兵符借重祠黄石。近报三军掠蓟丘，万马夜渡黄河流。将军岂徒成一障，成功独早还优游。巴丘官衙俯江水，两岸人烟郁苍翠。不随李广猎南山，却向扬雄问奇字。雕弓羽箭挂前除，座中宾客多文儒。煮茶烟细浮苍竹，把钓江清出白鱼。人生宦途须适意，大隐从来在朝市。将军美誉播南州，缠腰骑鹤徒为尔。君不见凌烟阁上开画图，褒公鄂公气骨殊。君臣际会总如此，嗟我闭门空读书。
题追风图,元末明初,郭钰,百金曾买枥上驹，权奇神骏人间无。奚官绝力相控制，出门已空千里途。大明殿前早朝罢，扬鞭半是追风者。君不见狒狼献天马，白发江南今见画。
题宋仲观所藏竹图,元末明初,郭钰,王猷爱竹借竹看，何如写此青琅玕。笔分云气千亩足，窗涵风色三秋寒。淡枝浓叶岁年久，能使良工名不朽。君不见长竿千尺，余世上谁为钓鳌手。
题刘履初所藏莫庆善鹰,元末明初,郭钰,日光悬秋双翮齐，欲飞不飞愁云低。足无绦旋腹无食，空林尚恐难安栖。笔力精到天机微，莫生所画诗我题。君不见天下太平角端语，狐兔草间何足数。
送耒阳李中卿,元末明初,郭钰,干禄自为通，滔滔逝水何时穷。隐居自为介，惨惨龙泉閟光彩。何如耒阳李中卿，出也处也俱光荣。往者时危曾学武，弯弓射杀南山虎。一朝姓名贡玉堂，朝回满袖携天香。秪今辞官归旧隐，五柳先生住相近。石径扫苔客正来，荷亭置酒花半开。清夜梦回思旧事，天语温存犹在耳。却从云气望蓬莱，百年穷达安在哉。人臣大节保终始，满眼官寮少能似。泰山峨峨河水长，君恩于尔不可忘，呜呼君恩于尔不可忘。
题郭元振所藏鱼卷,元末明初,郭钰,往者观鱼曾泛洞庭舟，鲸飞蛟舞令人愁。不似君家玩新画，满眼泼泼仍悠悠。风急欲牵流荇碧，窗虚可数金鳞密。柳花吹动浪微生，云气流空墨犹湿。不须把钓凌烟波，对此其如秋夜何。万顷波涛翻白屋，长篙棹月来相过。君不见圣代恩波及鱼鸟，久矣龟龙在宫沼。池边试问吮毫人，壁间变化春雷晓。
送王葬师,元末明初,郭钰,南山改旧陇，北山开新茔。行人路上总称好，谁其相者王先生。王先生，双眼明，吾闻其语心为惊。江山随运有迁改，人物乘机分重轻。指挥能事覈元化，何必长抱青囊经。嗟余独居环堵室，每一见之长叹息。君家科第旧闻名，自经世变嗟何及。河南南阳多贵人，长平坑卒无哭声。星翁筮史常相过，专门坚白吾何凭。衡岳由来凌绝顶，青山有尽云无尽。更百千年似眼前，春蚕毕竟谁为枕。东家求富西厌贫，倒屣相迎如父兄。伯牙抱琴子期听，倾人意气轻千金。秋风江上君重到，为君沽酒开怀抱。杏花春早日边开，松树岁寒雪中老。
和李子晦,元末明初,郭钰,大鹏高飞绝南国，万里扶摇六月息。归来老屋玩图书，细看箕畴终用十。飘飘美人贮八斗，凛凛长身逾九尺。技学屠龙未能试，桑田成海嗟何及。游泳词林醉六经，熟路何资鞭辟力。子陵不报故人书，商翁终为太子客。嗟余抱病深山深，惭与比邻少相识。破砚秃笔那复存，惟有当年无孔笛。四海交游晚得君，不意于余情最密。花落花开能几日，终不如孟郊韩愈为云龙，上下东西不相失。
戏恼王岳,元末明初,郭钰,春鸟啼春烟，春烟醉春色。花下弹琴酒微热，白日千年秘丹诀。谁怜曲未终，花落丝弦折。麟角煎胶不可得，绿杨香梦愁千结。镜奁丝碧网虫悬，银烛心灰泪痕灭。青楼歌舞艳名都，年少虽同情各别。暮雨凄迷青鸟迟，东风摇荡游丝白。雪罗小扇不堪书，肠断桃根与桃叶。音尘隔露泻，瑶阶踏残月。金鞍骏马洛阳陌，玉楼十二珠帘揭。鸳鸯野水空愁绝，玉楼十二神仙客。
控郎马酬别萧茂才,元末明初,郭钰,控郎马，妾心悲。留郎驻，郎苦辞。少年只愿封侯早，不惜蛾眉镜中老。银鞍金勒珊瑚鞭，白水青山千里道。控郎马，郎驻鞍。郎饮莫须尽，酒醒郎衣寒。郎心悬悬五云下，教妾若为控郎马。马蹄好向御街行，蛾眉不向妆台画。
长相思,元末明初,郭钰,长相思，相思者谁？自从送上马，夜夜愁空帏。晓窥玉镜双蛾眉，怨君却是怜君时。湖水浸秋藕花白，伤心落日鸳鸯飞。为君种取女萝草，寒藤长过青松枝。为君护取珊瑚枕，啼痕灭尽生网丝。人生有情甘白首，何乃不得长相随。潇潇风雨，喔喔鸣鸡。相思者谁？梦寐见之。
瑶花,元末明初,郭钰,瑶台仙子初相见，迥立天风飘雪练。东华梦破归去迟，素衣总被缁尘染。芳心不委春蝶狂，水晶帘捲凝清香。胭脂洗红留残晕，海云剪碧浮霓裳。扬州琼花旧同谱，零落谁知到南土。闻君爱花最有情，亭台五月清无暑。君不见花开今日多，有酒不饮君如何？
秋夜读刘昕宾旭子夜歌因效其体赋三章 其一,元末明初,郭钰,子夜歌，歌声苦短情苦多。几回待月月轮缺，月当圆处仍虚过。银烛窗深烱残照，玉钗半脱罗帏悄。琵琶学得奉君欢，秖今弹作思君调。
秋夜读刘昕宾旭子夜歌因效其体赋三章 其二,元末明初,郭钰,《子夜歌》，歌罢其如明月何。牵牛织女永相望，不教精卫填银河。妾心本如秋月白，妾颜不共春风发。玉兔捣药三千年，近见嫦娥搔白发。
秋夜读刘昕宾旭子夜歌因效其体赋三章 其三,元末明初,郭钰,《子夜歌》，承君蛱蝶双花罗。罗衣秋来不堪著，梧桐树上凉风多。银烛作花好消息，又想归期在明日。并刀不剪相思愁，相思误尽曾相识。
桂林樵者为边季节赋,元末明初,郭钰,月中桂树三千尺，吴刚斫之不能得。桂林樵者今如何，万顷秋山白云白。樵者早年才力高，论诗自许诗中豪。前辈衣冠识文献，中年词赋含风骚。词林艺圃渺无极，撷秀采奇随所择。袖中玉斧光芒寒，眼前不用生荆棘。旧来种桂高成林，团团十亩悬清阴。明月流辉夜如水，西风吹梦香浮襟。客来有酒林下酌，酒酣共说归樵乐。江上渔翁寻旧约，一声长啸山花落。君不见南山捷径芳草迷，东山别墅寒鸦飞。明朝若遇围棋客，斧柯烂尽君无归。
哭胡洵（从楚金往峡江死焉）,元末明初,郭钰,胡生早年甚心苦，自云耻与诸生伍。读书不免四壁空，世乱还须用吾武。拓戟开弓筋力强，一闻杀贼心飞扬。无官不得骑官马，搴旗走下千仞冈。玉笥山前水流血，白日不回大刀折。胜败明知不可期，庐陵要使多忠节。我来哭君泪满衣，君母老大君儿痴。扬旂挝鼓徒旅去，孤云落日精魂归。丈夫树勋当许国，一死如君独悽恻。君不见武昌兵八千，尽向淮南看明月。
曹居贞进士月下弹琴图引,元末明初,郭钰,秋风潇潇，秋月满林。彼美一人，匡坐弹琴。我一见之伤我心。问谁画者天机精。碧天泻河汉，思入秋冥冥。不闻弦上声，流水高山先有情。想当美清夜，音响何泠泠。石泉寒激山间深，玉佩早朝天阙明。月满洞庭白鹤唳，霜飞巫峡元猿吟。画师真好手，神妙岂在论丹青，我独不见薰风奏虞廷。螳螂杀心纷相仍，烟尘鼙鼓回风腥。我欲破琴绝弦独携白石，高卧长松阴。重为告曰：美人兮美人，抱琴自古求知音。
胡姬年十五拟刘越石,元末明初,张宪,胡姬年十五，芍药正含葩。何处相逢好，并州卖酒家。面开春月满，眉抹远山斜。一笑既相许，何须罗扇遮。
留别赛景初,元末明初,张宪,暖云将雨骤阴晴，四月罗衣尚未成。万点愁心飞絮影，五更残梦卖花声。方空越白承恩厚，绣䘿诸于照道明。自笑穷途不归去，空怀漫刺阖闾城。
寄中山隐讲师,元末明初,张宪,问讯山中隐，中山第几重。风廊巡夜虎，云钵听经龙。流水千溪月，寒岩一树松。无因净查滓，来共上堂钟。
二月八日游皇城西华门外观嘉孥弟走马歌,元末明初,张宪,春风压城紫燕飞，绣鞍宝勒生光辉。软沙青草平似镜，花雨满巾风满衣。潜蛟双绾玉抱肚，朱鬣分光散红雾。金龙五爪蟠彩袍，满背真珠撒秋露。生猿俊健双臂长，左脚蹋镫右蹴缰。铜铙四扇绕十指，玉声珠碎金琅珰。黄蛇下饮电掣地，锦鹰打兔起复坠。袖云突兀鞍面空，银瓮驼囊两边缒。西宫綵楼高插天，凤凰缭绕排神仙。玉皇拍阑误一笑，不觉四蹄如迸烟。神驹长鸣背凝血，郎君转面醉眼缬。天恩剪下五色云，打鼓归来汗如雪。
东门行,元末明初,张宪,东都门外今古稀，东宫二傅同日归。百官祖道设供帐，敕赐黄金作酒赀。归来日日会亲友，尽卖赐金买醇酒。白头刚傅空劳劳，一杯鸩羽不就狱，博得君王祠少牢。
北庭宣元杰西番刀歌,元末明初,张宪,金神起持水火齐，煅鍊阴阳结精锐。七月七日授冶师，手作钳锤股为砺。一千七百七十锋，脊高体狭刀口洪。龙飞蛟化岁月久，阮师旧物今无踪。呱哇绣镔柔可曲，东倭纯钢不受触。贤侯示我西番刀，名压古今《刀剑录》。三尖两刃圭首圆，剑脊䵝䵝生黑烟。朱砂斑痕点人血，雕青皮软金钩联。唐人宝刀誇大食，于今利器称米息。十年土涮松纹生，戎王造时当月蚀。平章遗佩固有神，朱高固始多奇勋。三公重器不虚授，往继王祥作辅臣。
白苧舞词,元末明初,张宪,吴宫美人青犊刀，自裁白苧制舞袍。轻云冉冉白胜雪，《激楚》一曲回风高。九雏凤钗篸紫玉，长裾窄腰莲步促。翩翻素袖启朱樱，金笼鹦鹉飞来熟。馆娃楼阁摇春晖，台城少年醉忘归。璚窗绮户锁风色，桃树日长蝴蝶飞。倾城独立世希有，罢吟《绿水》停《杨柳》。急管繁弦莫苦催，真珠剩买乌程酒。
陈桥行,元末明初,张宪,唐宫夜祝邈佶烈，忧民一念通天阙。帝星下射甲马营，紫雾红光掩明月。殿前点检作天子，方颐大口空诛死。重光相荡两金乌，十幅黄旗上龙体。中书相公掌穿爪，不死不忍秘《鸿宝》。画瓠学士独先几，禅授雄文袖中草。君不见，五十三年血载涂，五家八姓相吞屠。陈桥乱卒不拥马，抚掌先生肯坠驴。
咸淳师相,元末明初,张宪,咸淳师相专军国，堂吏馆宾供羽翼。诸司百职听使令，台谏承颜言路塞。轮舟五日一入朝，湖山佳处多逍遥。谀言佞语颂功德，边事军声听寂寥。半闲堂连多宝阁，歌姬舞妓相欢乐。十年国势尽倾摧，犹谓师臣堪付托。师臣师臣躬督兵，珠金沙头罗一声。十三万人齐解甲，寡妇孤儿俱北行。君不见黯淡溪流东复东，木棉花开生悲风。师臣不忍马革裹，厕上有人能拉胸。
三阁词 其一,元末明初,杨维桢,江南龙虎气，楼阁照金银。望见长安道，不知尘污人。
三阁词 其二,元末明初,杨维桢,璧月几时缺，玉枝几时枯。阁中连理伴，夜笑素娥孤。
三阁词,元末明初,杨维桢,昨夜韩擒虎，将军奏凯回。井中人不死，重带美人来。
三阁词 其四,元末明初,杨维桢,脂塘乾辱水，璧月破清秋。五佞诛新国，江郎尚黑头。
乞巧词,元末明初,杨维桢,天上星重会，征西客未归。殷勤乞方便，灵鹊度人飞。
小临海曲 其一,元末明初,杨维桢,日落洞庭波，吴娃荡桨过。道人吹铁笛，风浪夜来多。
小临海曲 其二,元末明初,杨维桢,道人铁笛响，半入洞庭山。天风将一半，吹度白银湾。
小临海曲 其三,元末明初,杨维桢,仙橘大如斗，浮之过洞庭。江妃浑未识，唤作楚王萍。
小临海曲 其四,元末明初,杨维桢,海客报奇事，青天火瓮飞。明朝雷泽底，新有落星矶。
小临海曲 其五,元末明初,杨维桢,网得珊瑚树，移栽玛瑙盆。夜来风雨横，龙气上珠根。
小临海曲 其六,元末明初,杨维桢,海上双雷岛，浑如滟滪堆。乖龙拔山脚，飞渡海门来。
小临海曲 其七,元末明初,杨维桢,潮来神树没，潮归神树青。云里天妃过，龙旗带雨腥。
小临海曲 其八,元末明初,杨维桢,客入毛公洞，洞深人不还。明年探禹穴，相见会稽山。
小临海曲 其九,元末明初,杨维桢,太液象圆海，金莲夜夜开。水中万年月，照见昆明灰。
小临海曲 其十,元末明初,杨维桢,秦峰望东海，云气常飘飘。桑田明日事，奚用石为桥。
小香,元末明初,杨维桢,一场春梦不须忙，剩买春风又几场。一丈花开红玉蝶，小香何日比花长。
玉蹄騧,元末明初,杨维桢,银脑玉蹄騧，金鞭问妾家。窗开桃叶渡，小艇在荷花。
玉镜台,元末明初,杨维桢,郎赠玉镜台，妾挂菱花盘。安得咸阳镜，照郎心肺肝。
生合欢,元末明初,杨维桢,朝作生合欢，莫作生离泣。安得并蒂坚，坚似七姑汁。
白头吟,元末明初,杨维桢,长夜白头吟，新丝理故琴。莫将一日意，误结百年心。
买妾言,元末明初,杨维桢,买妾千黄金，许身不许心。使君闻有妇，夜夜《白头吟》。
关山月,元末明初,杨维桢,月出关山顶，将军鼓角悲。汉皇今夜宴，影落素娥池。
同宫子,元末明初,杨维桢,同宫一相见，不用画蛾眉。井上芙蓉怨，江莲共一时。
回文字,元末明初,杨维桢,芳题工织素，远意重鲛绡。应识辞家久，回文字半消。
团扇歌,元末明初,杨维桢,团扇复团扇，秋风不相见。隐显各有时，阳阿舞双燕。
朱邸曲,元末明初,杨维桢,朱邸连云起，高甍荫大逵。要贤能置驿，独觅郑当时。
朱厓令女,元末明初,杨维桢,关朱争两死，两死独谁当。关吏不垂泣，青天应雨霜。
自君之出矣 其二,元末明初,杨维桢,自君之出矣，草青复草黄。思君如鱼钥，日日守君房。
贞妇词,元末明初,杨维桢,皎日常持信，仓皇不改真。君王符不到，水长渐台倾。
阳台曲,元末明初,杨维桢,月落望夫山，高台十二鬟。楚宫多妒女，云雨梦中还。
冶春口号 其一,元末明初,杨维桢,今年腊底无残雪，却是年前十日春。骑马行春桥上路，密梅花发便撩人。
冶春口号 其二,元末明初,杨维桢,吴下逢春春思浓，不堪花发馆娃宫。吴山青青吴水白，愁杀江南盛小丛。
冶春口号 其三,元末明初,杨维桢,见说昆田生玉子，海西还有小昆仑。明朝去拔珊瑚树，龙气随飞过海门。
冶春口号 其四,元末明初,杨维桢,鲛卵兼斤传海上，海人一尺立阶前。娄江马头天下少，春水如天即放船。
冶春口号 其五,元末明初,杨维桢,南朝宫体袁才子，更说西昆郭孝廉。自是玉台新句好，风流无复数香奁。
冶春口号 其六,元末明初,杨维桢,湖上女儿柳叶眉，春来能唱黄莺儿。不知却是青娘子，飞傍枇杷索荔枝。
冶春口号 其七,元末明初,杨维桢,西楼美人不受呼，清筝一曲似罗敷。可无东厩五花马，去博西楼一斛珠。
吴下竹枝歌 其一,元末明初,杨维桢,三箬春深草色齐，花间荡漾胜耶溪。采菱三五唱歌去，五马行春驻大堤。
吴下竹枝歌 其二,元末明初,杨维桢,家住越来溪上头，胭脂塘里木兰舟。木兰风起飞花急，只逐越来溪上流。
吴下竹枝歌 其三,元末明初,杨维桢,宝带桥西江水重，寄郎书去未回侬。莫令错送回文锦，不答鸳鸯字半封。
吴下竹枝歌 其四,元末明初,杨维桢,马上郎君双结椎，百花洲下买花枝。罟罛冠子高一尺，能唱黄莺舞雁儿。
吴下竹枝歌 其五,元末明初,杨维桢,《白翎鹊操》手双弹，舞罢胡笳十八般。银马杓中劝郎酒，看郎色似赤瑛盘。
吴下竹枝歌 其六,元末明初,杨维桢,骑马当轩鹄觜靴，西风马上鼓琵琶。内家队里新通籍，不是南州百姓家。
吴下竹枝歌 其七,元末明初,杨维桢,小娃十岁唱桑中，尽道吴风似郑风。不信柳娘身不嫁，真珠长络守宫红。
吴农谣,元末明初,杨维桢,吴农竭力耕王田，王赋已供常饿眠。邓通董贤何为者，一生长用水衡钱。
杨柳词,元末明初,杨维桢,杨柳董家桥，鹅黄万万条。行人莫到此，春色易相撩。
杨柳词 其二,元末明初,杨维桢,长条一丈长，长似紫丝缰。长条挽易断，五马过横塘。
苏台曲,元末明初,杨维桢,吴王张高宴，台下阅犀兵。高台三百里，不见越王城。
邯郸道,元末明初,杨维桢,忽见邯郸道，千秋万岁哀。君王金不惜，应筑望乡台。
饮马窟,元末明初,杨维桢,长城饮马窟，饮马马还惊。宁知呜咽水，犹作宝刀鸣。
侠客词,元末明初,杨维桢,未许同交死，全身报国仇。太阿飞出匣，欲取贾充头。
屈妇词,元末明初,杨维桢,瓜田不纳履，北郭招谗污。覆釜重开日，宫中杀破胡。
放麑词,元末明初,杨维桢,母麑急麑子，猎父视如伤。太子奔城父，千秋忆奋扬。
牧羝曲,元末明初,杨维桢,老羝何日乳，归雁忽能言。不逐虞常死，丁零尚有恩。
织妇曲,元末明初,杨维桢,盈盈白面娥，新丝织扇罗。当机不应客，掷地碎金梭。
雨后云林图,元末明初,杨维桢,浮云载山山欲行，桥头雨余春水生。便须借榻云林馆，卧听仙家鸡犬声。
剑客篇,元末明初,杨维桢,昨夜征西去，西兵尽倒戈。丈夫学剑术，何用效荆轲。
城门曲,元末明初,杨维桢,谍报越王兵，城门夜不扃。孤臣睛不死，门月照人青。
春侠杂词 其一,元末明初,杨维桢,金丸脱手弹鹦鹉，玉鞭嬉笑击珊瑚。侍儿无赖有如此，知是霍家冯子都。
春侠杂词 其二,元末明初,杨维桢,花袍白面呼郎神，当阶夺花不避人。天马乘龙金络脑，贾家贵婿正娇春。
春侠杂词 其三,元末明初,杨维桢,柘林纵猎金毛鹰，花街行春银面马。夜宿倡楼酒未醒，飘风吹落鸳鸯瓦。
春侠杂词 其四,元末明初,杨维桢,朱提注酒酒如池，太白淋漓吃不辞。上楼更衣玉山倒，腰间带脱金犀毗。
春侠杂词 其五,元末明初,杨维桢,蜀琴初奏双鸳鸯，嶰竹和鸣双凤皇。夜阑酒散不上马，紫荆月堕西家墙。
春侠杂词 其六,元末明初,杨维桢,石上叶生青凤尾，阶前花开黄鹄觜。美人弄水百花池，水洒花枝双蝶起。
春侠杂词 其七,元末明初,杨维桢,宜男草生小院西，阶前锦石与人齐。钱塘潮生当午信，丹鸡飞上上头啼。
春侠杂词 其八,元末明初,杨维桢,凤皇城外横门道，小妓军装金线袄。春晖无赖苦撩人，自下雕鞍蹋芳草。
春侠杂词 其十,元末明初,杨维桢,美人遗我昆溪竹，未写雌雄双凤曲。爱惜长竿系钓缗，钓得江西双比目。
春侠杂词 其十,元末明初,杨维桢,昨日布衣行九州，今日绣衣拜冕旒。马前清道一千步，当街不敢窥高楼。
春侠杂词 其十二,元末明初,杨维桢,关右新来豪杰客，姓字不通人不识。夜半酒醒呼阿吉，碧眼胡儿吹笔笛。
春波曲,元末明初,杨维桢,家住春波上，春深未得归。桃花新水长，应没浣花矶。
春情 其一,元末明初,杨维桢,惜春正是上春时，何处春情可赋诗。吴王台下斗芳草，苏小门前歌柳枝。
春情 其二,元末明初,杨维桢,灼灼桃花朱户底，青青梅子粉墙头。蹋歌起自春来日，直至春归唱不休。
昭阳曲,元末明初,杨维桢,美人初睡起，内史报兰汤。散尽黄金饼，无寻赤凤皇。
珊瑚鞭,元末明初,杨维桢,侬出青桑下，郎来渌水边。相看成自语，马脱珊瑚鞭。
闻雁篇,元末明初,杨维桢,楼头闻过雁，只影不成双。一夜狂夫梦，相随到九江。
桑阴曲,元末明初,杨维桢,妾自夫君戍，桑阴路不通。将军哮似虎，少妇窃秦宫。
浣女词,元末明初,杨维桢,处女溪边浣，使君溪上游。使君来乞饮，瓢弃在沙头。
高楼曲,元末明初,杨维桢,高楼有独妇，白昼弹空桑。门前谁下马，不是五楼倡。
商妇词 其一,元末明初,杨维桢,荡荡发航船，千里复万里。愿持金剪刀，去剪西流水。
商妇词 其二,元末明初,杨维桢,郎去愁风水，郎归惜岁华。吴船如屋里，南北共浮家。
寄春曲,元末明初,杨维桢,春从天上来，几日到章台。冯语青青柳，飞花莫浪催。
望乡台,元末明初,杨维桢,望乡台上客，秋至望乡关。中原遮望眼，可奈燕支山。
清塘曲,元末明初,杨维桢,相值清塘道，侬家似沫乡。清塘无限好，相约采芳唐。
烽火辞,元末明初,杨维桢,美人方一笑，烽火不须惊。昨夜骊山下，西戎已结兵。
绩妇词,元末明初,杨维桢,蟋蟀入秋堂，青缸夜未央。李吾今夜恶，东壁灭余光。
续弦言,元末明初,杨维桢,麟角煮为胶，续弦弦在弓。誓将弦上箭，不射孤飞鸿。
绿珠辞,元末明初,杨维桢,井底生明月，楼头坠宝星。年年金谷草，春入美人青。
铜雀曲,元末明初,杨维桢,帐中歌吹作，玉座翠帘曛。西陵迷望眼，日莫起浮云。
焦仲卿妻,元末明初,杨维桢,生为仲卿妇，死与仲卿齐。庐江同树鸟，不过别枝啼。
缆船石,元末明初,杨维桢,江边缆舟石，缆解不留痕。长恨芜萍草，难同结缕根。
赌春曲,元末明初,杨维桢,斗草归来后，开筵又赌春。阶前撒珠戏，独是得双人。
女史咏十八首 其七 韩蕲王夫人,元末明初,杨维桢,巫家卜偶不为嫌，优女占夫事更坚。看取异时真畏友，九重书上议黄天。
新来子,元末明初,杨维桢,君王有隐疾，掩鼻即生嗔。何处新来子，樊姬不妒人。
摘瓜词,元末明初,杨维桢,黄台八瓜熟，瓜熟瓞绵绵。惟有大瓜好，狐来瓜已穿。
漫兴 其二,元末明初,杨维桢,丈人接䍦白毡裁，花边下马不惊猜。环沈溪头买酒去，高堂寺里看碑来。
漫兴 其三,元末明初,杨维桢,长城女儿双结丫，陈皇宅前第一家。生来不识古井怨，唱得后主《后庭花》。
漫兴 其四,元末明初,杨维桢,杨花白白绵初迸，梅子青青核未生。大妇当垆冠似瓠，小姑吃酒口如樱。
漫兴 其五,元末明初,杨维桢,今朝天气清明好，江上乱花无数开。野老殷勤送花至，一双蝴蝶趁人来。
漫兴 其六,元末明初,杨维桢,南邻酒伴辱相呼，共访城东旧酒垆。柳下秋千闲络索，花间唤起劝胡卢。
漫兴 其七,元末明初,杨维桢,我爱东湖旧广文，更过水口觅将军。醉归长骑广文马，不怕打鼓噤黄昏。
漫成 其四,元末明初,杨维桢,铁笛道人已倦游，莫年懒上玉墀头。只欲浮家苕霅上，小娃子夜唱湖州。
漫成 其五,元末明初,杨维桢,小娃家住白蘋洲，只唱舍郎如莫愁。风波不到鸳鸯浦，承恩曷用沙棠舟。
雌雄曲,元末明初,杨维桢,妾夫晓出塞，妾夜驰孤忠。誓作干将剑，一死双雌雄。
燕子辞 其一,元末明初,杨维桢,宜男草生春又归，美人春病减腰围。何如使君堂前燕，将得春雏入幕飞。
燕子辞 其二,元末明初,杨维桢,燕子将雏春又深，不堪春思似秋心。东郊春入车前草，荡子马蹄何处寻。
燕子辞 其三,元末明初,杨维桢,燕子来时春雨香，燕子去时秋雨凉。鸳鸯一生不作客，夜夜不离双井塘。
燕子辞四首 其四,元末明初,杨维桢,燕子楼头是妾家，燕来燕去入容华。只应韩重相思骨，化作潮中并蒂花。
十七日过无住庵因留题鉴上人半云轩,元末明初,杨维桢,我访东山丞相谱，因过南墅半云寮。雉栖薜荔都苍墓，鳌补夫容大士桥。万岁藤枝神蜕杖，三花树子瘿为瓢。老僧好事兼好客，时作远公莲社招。
与姜羽仪诗,元末明初,杨维桢,六韬人去无家学，独说吾乡有羽仪。太尉府中招处士，湖州幕里著宾师。座分雨露黄封酒，门护风云赤羽旗。湖上老夫询出处，扁舟一叶似鸱夷。
无题效商隐体四首 其一,元末明初,杨维桢,主家院落近连昌，燕子归来旧杏梁。金埒近收青海骏，锦笼初教雪衣娘。卷衣甲帐春容晓，吹笛西楼月色凉。今夜阿鸿新进剧，黄金小带荔枝装。
无题效商隐体四首 其二,元末明初,杨维桢,天街如水夜初凉，照室铜盘璧月光。别院三千红芍药，洞房七十紫鸳鸯。绣靴蹋鞠句骊样，罗帕垂弯女直妆。愿尔康强好眠食，百年欢乐未渠央。
无题效商隐体四首 其三,元末明初,杨维桢,当轩队子立红靴，龟甲屏风拥绛纱。公子银瓶分汗酒，佳人金胜剪春花。曲调青凤歌声转，觥进黄鹅舞势斜。五十男儿头未白，临流洗马走红沙。
无题效商隐体四首 其四,元末明初,杨维桢,二月皇都花满城，美人多病苦多情。一双孔雀衔青绶，十二飞鸿上锦筝。酒掬珍珠传玉掌，羹分甘露倒银罂。不堪容易少年事，争遣狂夫作后生。
主之约诗用宇文韵,元末明初,杨维桢,我寻三十高僧阁，还有支郎夜渡舟。湖上风烟留晚照，山中草木带边秋。水晶宫开碧菡萏，金粟堆呼黄栗留。下马题诗红叶寺，行人有比岘山游。
用顾松江韵复理贰守并柬雪坡刺史,元末明初,杨维桢,仙客归来隘九州，身骑黄鹤记南游。乌衣故国江山在，铜柱荒台草木秋。起舞刘琨空有志，登高王粲不胜愁。问君蔗境今何在，祇忆当年顾虎头。
纨扇辞,元末明初,杨维桢,团圆合欢扇，比似月婵娟。婵娟有时缺，我扇岂长圆。秋风落梧叶，我扇同弃捐。不得如秋叶，吹堕在君前。
至正庚子重阳后五日再饮谢履斋光漾亭履斋出老姬楚香者侍酒之余与紫筼生赋诗,元末明初,杨维桢,满城风雨送重阳，雨后花开重举觞。仙客新来殷七七，佳人老出楚香香。干时懒上平蛮策，度世惟求辟谷方。光漾亭中诗易老，不须春梦到南堂。
虎丘篇,元末明初,杨维桢,路出女濆湖，警跸霸王驱。灵池飞霹雳，枯冢走于菟。老禅犹点石，仙鬼只疑狐。祖龙来发閟，银河又飞凫。
采桑词,元末明初,杨维桢,吴蚕孕金蛾，吴娘中夜起。明朝南陌头，采桑鬓不理。使君从何来，调妾桑中憙。不识秋胡妻，误认金楼子。
鸣筝曲,元末明初,杨维桢,断虹落屏山，斜雁着行安。钉铃双啄木，错落千珠柈。愁龙啼玉海，夜燕语雕阑。只应桓叔夏，重起为君弹。
览古四十二首 其十八,元末明初,杨维桢,襄阳有高士，生产不曾治。何以遗妻子，鹿门有深期。籍籍齿牙论，龙凤名诸儿。诸葛拜床下，可是圯桥师。
览古四十二首 其三十一,元末明初,杨维桢,骚雅去已久，宫体争哇淫。洛阳风一变，枳性随人心。乡关思萧瑟，作赋哀江南。调入金钗臂，亡国有余音。
送经理官黄侯还京,元末明初,杨维桢,天子龙飞定两都，山川草木尽昭苏。三吴履亩难为籍，四海均田喜有图。海市鱼盐开斥卤，泖乡䆉稏熟膏腴。赏功行见承殊渥，此地重分汉以符。
钱塘怀古率堵无傲同赋,元末明初,杨维桢,天山乳凤飞来小，南渡衣冠又六朝。劫火自焚杨琏塔，箭锋犹抵伍胥潮。燐光夜附山精出，龙气秋随海雾消。惟有宫人斜畔月，多情还自照吹箫。
寄卫叔刚,元末明初,杨维桢,二月春光如酒浓，好怀每与故人同。杏花城郭青旗雨，燕子楼台玉笛风。锦帐将军烽火外，凤池仙客碧云中。凭谁解释春风恨，只有江南盛小丛。
寄两道原诗 其一,元末明初,杨维桢,信公今住竹林寺，曾寄吴盐道起居。戴家泊上收秫米，凌湖门外好鲈鱼。缁衣宰相日给告，清客道人新著书。若问西湖湖上伴，竹枝零落柳枝疏。
寄两道原诗 其二,元末明初,杨维桢,老人雅趣近何如，闻说移车霅上居。瓮口新包竹叶酒，船头学钓桃花鱼。雄文曾佩六国印，绮语更著三家书。两家道郎我所爱，何啻林间见二疏。
答倪生德中来韵,元末明初,杨维桢,绮川才子才庸峭，素色成文似泖绫。待诏归来金马客，题诗寄去碧桃僧。画眉谁问张京兆，多病深怜马茂陵。昨夜西堂安梦好，惠连春思又新增。
道旁骑,元末明初,杨维桢,春风扇官道，官柳黄金条。道旁百金骑，侠气争春骁。竹间小桃花，嫣如董娇娆。下马隔花语，疑是花中妖。
感时一首,元末明初,杨维桢,壮志凌云气食牛，少年何事苦淹留。狂歌鸣凤聊自慰，旧学屠龙良已休。台阁故人俱屏迹，闾阎小子尽封侯。愁来按剑南楼坐，寥落江山万里愁。
尧市山,元末明初,杨维桢,湖山七十二，西峰郁相缪。杯饮有尧井，象耕余舜丘。相传十日出，大浸稽天流。生民窃生理，托市兹山头。只今东震水，双雷没如沤。仁人感地脉，望望终南愁。
七哀诗,元末明初,杨维桢,贫耆欲无寿，富婴愿期颐。惨惨里门道，哭声一何悲。白头洒慈泪，红颜服嫠衰。借问送车人，共惜纨裤儿。问齿未踰壮，问家素不赀。黄金不贷死，华屋中道辞。南邻九十老，带索如荣期。
八月五日喜雨初阳台上作,元末明初,杨维桢,敲门空过太史宅，曳杖却上初阳台。雷从葛仙井底起，雨自黄妃塔上来。官军捷报铜铊陌，山人酒泻白螺杯。凭谁得知诗句好，山东李勋今有才。
八月十日偕钱唐王观海昌李勋大梁滑人过湖赴玛瑙山主之招题诗双松亭,元末明初,杨维桢,十年不踏玛瑙石，今日重登巾子峰。外湖水绕玉螮蝀，里湖水浸金芙蓉。崔老题诗欲招鹤，生公说法善降龙。浮云富贵眼前见，从此道人轻万钟。
八月初四日雪坡太守周门拓入云居山中复度岭饮于水月尼寺赋诗书似太守及苏州刺史周义卿,元末明初,杨维桢,文章太守早休牙，五马传呼处士家。好客新分朱露酒，题诗近在白云窝。山中子落千年桂，海上人归八月槎。水月楼头横玉笛，误猜萼绿是韶华。
十月六日席上与同座客陆宅之夏士文及主人吕希尚希远联句,元末明初,杨维桢,新泼葡萄琥珀浓，酒逢知己量千钟。犀柈箸落眠金鹿，雁柱弦鸣应玉龙。紫蟹研膏红似橘，青虾剥尾绿如葱。彩云吹散阳台雨，知在巫山第几重。
三妇词,元末明初,杨维桢,大妇善主馈，甘旨出中厨。中妇善调筝，清歌似罗敷。小妇似小乔，中夜读兵书。丈人不复乐，起起去防胡。
三男词,元末明初,杨维桢,君不见羌人之妻产龙鹫，骆家之妇生虎狸。造物好或怪，痴儿以为奇。金村铁妇不画眉，健手能运千斤椎。怀妊弗知十月期，一诞三子如母豨。邻舍来贺子，公相出茅茨。亲戚来贺子，车盖生光辉。里胥驰走闻有司，三竖内有麒麟儿。阴阳者流来与推，张家瑞凤三联枝。我闻其言信且疑，历扣古牒如元龟。硖石三生未闻瑞，南昌四孕徒招非。有条给乳本勾践，五羊十帛胡多仪。他日唐檀验后事，不如介葛闻三牺。
三使相,元末明初,杨维桢,金床脱落龙作鼠，崔相陆相不敢语。银挝画地数罪名，奉玺前拜天子妇。上书进士空遑遑，桓文霸烈谁敢当？明年功在三使相，勋爵浪受东平王。
三青鸟,元末明初,杨维桢,翩翩三青鸟，来自西王母。作使东王公，请致东王语。白日不有夜，四时长为春。天上神仙宅，地上羲皇人。
三叟者诀,元末明初,杨维桢,道逢三叟者，高寿比神仙。问叟何以寿，寿诀倘予传。上叟前致辞，大道抱天全。中叟前致辞，寒暑顺节宣。下叟前致辞，百岁半单眠。是为三寿诀，所以能长年。
上元夫人,元末明初,杨维桢,仙人在世间，招之还可来。何用三韩外，楼船访蓬莱。飒然精爽合，偕入东华台。怖我以蛇虎，令我心死灰。叔卿忽见鄙，瑶池仍复回。已遗滈池璧，尚献新垣杯。金棺不炼骨，空令后人猜。君不见易招天上三天母，难脱人间五性胎。
义鸽三章 其一,元末明初,杨维桢,肃肃兮飞奴，好尔匹兮哺尔雏。吁嗟尔德兮，均慈爱于鸤鸪。
乞墦词,元末明初,杨维桢,獬豸不击邪，化作兽中狐。屈轶不指佞，化作蒿中篘。黄金躯，高盖车，千夫百喏在一呼。归来牛马惊里闾，低眉仰面承妻孥。奉溲尝恶卑自奴，墦间比来奴不如。君不见衡阳有客方诧妇，须髯似戟称人夫。
大人词,元末明初,杨维桢,有大人，曰铁牛。绛人甲子不能记，曾识庖牺兽尾而蓬头。见炼石之女补天漏，涿鹿之帝杀蚩尤。上与伊周相幼主，下与孔孟游列侯。衣不异，粮不休，男女欲不绝，黄白术不修。其身备万物，成春秋。故能后天身不老，挥斥八极隘九州。太上君，西化人，自谓出于无始劫，荡乎宇宙如虚舟，其生为浮死为休。安知大人自消息，天子不能子，王公不能俦，下顾二子真蜉蝣。
大风谣,元末明初,杨维桢,大风起，不终朝，如何三日夜，日日夜夜旋扶摇。捲水覆我舟，卷土覆我窑。乌乎太平玉琯将谁调，五日一风不鸣条。
大明铙歌鼓吹曲十三篇 其一 圣征启,元末明初,杨维桢,于王气，涂之冈。五百祀，皇陵藏。火流乌，星流虹，笃生圣人应天祥。圣人生，六合一统天下昌。
大将南征歌,元末明初,杨维桢,大将军，将天讨，出南征。文如阿阁凤，武如牧野鹰。兵行司马法，漕转屯田丁。鹿山放麑万众泣，虎穴取䖘千人惊。东屯西屯露书布，南徯北徯壶浆迎。蛮奴授首，鳖子献城，三危送款，孤竹输平。蓝之山，截海断，峡之水，吞湘汉。大将军，持庙算，直向刑塘筑京观。嗟嗟小蛮触，尚尔争雌雄，将军大势破竹下，拾土补地裂中国。长城无再坏，昆仑天柱无再折。盘石永安，金瓯罔缺。我颂摩崖千丈碑，大字如斗光夺月。
大唐公主嫁匈奴行,元末明初,杨维桢,匈奴听镝忘劬劳，外家未必亡飞髇。如何异类待同匹，丹凤下与枭为巢。君不见大唐公主亲嫁辱，终唐老鹘来相钞。渡河归来话涕泣，后人犹以昏为交。
大唐钟山进士歌,元末明初,杨维桢,睛如猫，须如茅，乌靴白简鸭色袍。元是钟山老馗唐进士，感君之赐何以酬君劳。虽生不得禄，誓死为鬼豪。老馗血食岂敢饕，宫中饱食有祅耗，擘而啖之如啖螯。乌乎若人使立朝，殿前秉笏山动摇。衔花有大耗，窃笛有大祅，肯使白昼见之而不枭。尔祅尔耗，根深蒂牢。君王养之，既吝且骄。跳河蹴陇，翻天之杓。乌乎老馗胡可招，乌乎老馗胡可招。
大难日,元末明初,杨维桢,来日大难君不知，焦心弊力欲何为。早知大难学安期，炼煮丹石服灵芝。大药误死世所嗤，不如美酒千日可辟饥。美酒醉饱，一日以为老。美酒不畅，千岁亦为殇。
大数谣,元末明初,杨维桢,梁朝老桧昨夜死，海声已入西门市。草中张伯怀璧子，丹瓶有书谁识此。小夫争爵几时休，二十四考前无俦。黄金无方铸髑髅，楼船梦过西流洲。更生灵香那得偷，大树夜听声如牛。
大腹儿,元末明初,杨维桢,大腹儿，腹空侗。胡旋舞，疾如风。君王醉眼大朦胧，乃谓赤心贮中其中。君王宠之恩日厚，宫中洗儿中冓丑。大腹小儿胆如天，不拜君王先拜母。宫门引虎杨与高，范阳虎势日咆哮。将军可曾斫大腹？帐下却赖猪儿刀。
小万尸射虎行,元末明初,杨维桢,边城秋气劲折胶，草枯燎发风萧萧。将军校射出细柳，马上箭落双飞雕。须臾吼地穷兽急，将军匹马电弗及。疾蹄迸落冲虎过，白羽穿喉虎人立。将军身不六尺强，一怒万夫无敢当。先皇赐名名拔突，部下材官争蹶张。画工亲见编须勇，急阵梢冈浩呼汹。目光落地已化石，将军生气毛发动。君不见桃花岛，阜树洋，乳孙哺子人为粮。将军一死不可生，东海黄公愁夜行。
小游仙 其一,元末明初,杨维桢,元君赐觐素华台，酒饮龙胎五色醅。醉啖蟠桃三百颗，手怀遗核大如杯。
丹山凤,元末明初,杨维桢,吴山五色凤，千岁或一鸣。来见君子国，见则时文明。自从鸣岐后，野鸟袭为名。凤兮德久衰，短歌空复情。
五父,元末明初,杨维桢,灵武储君奋潜邸，飞龙小儿乘势起。大权世袭脱靴翁，从此门生视天子。李五父，黄门郎，中书狡计死张后，西内禁兵移上皇。李五父，唐之悖。天阙不正市曹诛，半夜盗儿偷首骨。呜呼，门生不忍丑，尸磔赐葬隆恩酬定策。
五湖宅诗,元末明初,杨维桢,太虚兮吾序，八荒兮吾隅。居丹台之广居兮，吾不知宅之所如！
五湖游,元末明初,杨维桢,鸱夷湖上水仙舟，舟中仙人十二楼。桃花春水连天浮，七十二黛吹落天外如青沤。道人谪世三千秋，手把一枝青玉虬。东扶海日红桑樛，海风约住吴王洲。吴王洲前校水战，水犀十万如浮鸥。水声一夜入台沼，麋鹿已无台上游。歌吴歈，舞吴钩，招鸱夷兮狎阳侯。楼船不须到蓬丘，西施郑旦坐两头。道人卧舟吹铁笛，仰看青天天倒流。商老人，橘几弈，东方生，桃几偷。精卫塞海成瓯窭，海荡邙山漂髑髅，胡为不饮成春愁。
五禽言五首 其一,元末明初,杨维桢,唤起，唤起，东方明，门前已如市。上林有乌杀司晨，苦杀萧娘睡方美。
公无渡河,元末明初,杨维桢,公无渡河，河水深兮不见泥。公身非水犀，乌风黑浪欲何济。公不能济，横帆在河西。青头少妇泣血啼，有年不死将谁齐。公死河灵伯，妾死河灵妻。
六宫戏婴图,元末明初,杨维桢,黄云复壁椒涂苏，银床水喷金蟾蜍。宜男草生二月初，燕燕求友乌将雏。芙蓉花冠金结缕，飘飘尽是瑶台侣。宫中个个承主恩，岂复君王梦神女。栴檀小殿吹天香，新兴髻子换宫妆。中有一人类虢国，净洗脂粉青眉长。百子图开翠屏底，戏弄孲孲未生齿。侍奴两两舁锦绷，不是唐家绿衣子。兰汤浴罢春昼长，金盘特泻荔枝浆。雕笼翠哥手擎出，为爱解语通心肠。宣州长史耽春思，工画伤春欠春意。吴兴弟子广王风，六宫猫犬无相忌。君不见玉钗淫鼋戕汉孤，作歌请献螽斯图。
内人吹笛词,元末明初,杨维桢,天宝年来教春坊，紫云制曲吹宁王。美人何处窃九漏，耳谱亦解传《伊》、《凉》。鹍弦转断黄金轴，独据胡床弄横玉。冶情忽逐野莺飞，十指红蚕迷起伏。御沟水暖浴鵁鶄，天地久无征战声。芙蓉杨柳自摇落，岂识黄云边塞情。西楼今夜月色午，内人思仙望河鼓。白日萧条凤不来，井梧风动神乌语。
内人剖瓜词,元末明初,杨维桢,辘轳索褪垂金井，水殿风来晚花静。美人睡起袒蝉纱，照见臂钗红肉影。荔子浆酸摇左车，阿母新进朱陵瓜。侍奴手浴井花冷，水冰金盘擎掌窊。鸾刀未破圆玉斗，斗破红冰惊落手。玉郎渴甚故相嘲，可忍食残团月凹。
内人琴阮图,元末明初,杨维桢,花点吴盐春欲老，翡翠飞来剪芳草。美人睡起春思深，弹丝拊木写同心。荔枝五弦调急缓，阮家月琴轴初绾。须臾钧天双合乐，南薰殿中风动幕。梨园乐官乐不鸣，宫中之音和且平。
凤锵锵,元末明初,杨维桢,凤锵锵，求其凰。凰既得，不复念母将。不如城头乌，日日夜夜哺母与母翔。
匹鸟曲,元末明初,杨维桢,建章宫中匹瓦飞，太液浮起双红衣。文塘小径迎春归，春红莲叶春猗猗。金丸娇郎故惊起，白头双飞誓双死。上林雁妇忍流离，九疑伥伥天万里。长干沙头人望夫，愿托锦翎西江书。结生不作白头伴，结死须作青陵乌。
双飞燕调,元末明初,杨维桢,玉无瑕，春无价。清歌一曲，俐齿伶牙。斜簪剃髻花，紧嵌凌波袜，玉手琵琶弹初罢。怎教他，流落天涯，抱来帐下。梨园弟子，学士人家。
双雉操,元末明初,杨维桢,双雌雉，锦绣裆，朝呼凤皇侣，莫宿鸱鹗房。两雌角角声稠将，晋阳罗网艾如张。艾张不可脱，小喜鹊子先飞扬。一雄欲苟活，两雌誓溘亡。于乎宁为两烈死白刃，不活金笼异姓王。
天车诗,元末明初,杨维桢,百日漏天瓠河决，高丘十丈蛟龙穴。髯星降世教天车，刳尔雌雄两龙节。胶泥琐口如折筒，天窍地窍中相通。疲氓拜舞赛神教，喜气上天成白虹。戽乾水怪支祁走，海底珊瑚拾星斗。坐令垫土成寸金，丈尺官来履丘亩。我闻阿香阁雷车，农车巧运脱壳蛇。如何天车阅天巧，马钧不泄三农家。九重帝车运北斗，五风十雨调大有。我愿天仓红粟朽，农食冬舂饮春酒。和我歌，击壤叟。
太山高,元末明初,杨维桢,巍乎高哉，太山之山三万八千丈兮，五岳之伯，万山之宗。上有云官、霞伯、明星、玉女、金堂、石室高重重。三十六天第一洞，是为蓬玄太空之上穹。上帝赐以金箧之玉策，司命下土开群蒙。自从崇伯子，受命告厥功。至今七十二君，坛壝留遗踪。触石之云可以一朝雨，天下封突起，化作海岛十二金芙蓉。三神尚有刘郎记，五官不受秦皇封。东方有岩名日观，羊角而上千万盘屈，始窥大门小户之天聪。黄河西来如线走其下，齐州九点烟灭濛。秦观见长安，吴观见会稽，周观见洛嵩，圣人登之天下小似东龟蒙。夜闻巨灵荡蹋西华峰，流血下染洪河红。嵩高不生帝王佐，常山蛇怪两首而三瞳。天上金乌下倒景，大星僣晓芒角流妖锋。铁道人，手持一雌一雄双铁龙。骑龙天关叩天语，夜拜日驾五色披祥虹。天封地禅礼数绝，征兵三度谣嵩童。博陆侯，狄梁公，虞渊取日扶桑东。太阳当天天下白，照见地下虮虱金头虫。金头虫，如蠛蠓。
太师宅,元末明初,杨维桢,前朝太师宅，基撤万民庐。太师一去宅，问宅今何如。赤地无所有，庭树八九株。缅怀炙手日，门前卿大夫。肥马在东厩，脂羊出中厨。光妓列秦赵，佐酒吹笙竽。历年未五十，一坏不枝梧。歌笑不于此，悔不桑为枢。道旁甲第子，过马一踟蹰。
孔北海,元末明初,杨维桢,孔北海，辟一隅。座客日高谈，论未闻，谈庙谟。弥生本独士，罪书空累予。在生承祖亦清俊，献策未为疏。言不听，何取诛？孔北海，儒亦迂。郑玄何取尊乡闾，妻孥已属青州牧，流矢几前犹读书。
忆昔,元末明初,杨维桢,忆昔开元全盛时，海陵官漕米流脂。丁男老不识兵器，九牧长途不拾遗。宫中君明臣告老，天下夫和妇循道。蛮夷玉帛涉海来，海平远接三山岛。仁人为邦未百年，民间斗米七千钱。海陵官漕忽中阻，大舶灭没鱼龙渊。潢池弄兵本赤子，渤海老臣能料理。如何嫉作豺虎丛，岛国称孤奸万死。花卿猛将乱国章，太阿倒持不可当。君不见木兰杀贼谢天子，赏功岂愿尚书郎。
方丈室辞,元末明初,杨维桢,东万山之罗络兮，恒赤城之盘纡。琼台方古郁以出没兮，聚仙佛之所庐。东海之嵬岸兮，架金梁之凌虚。裒灵修之播迁兮，来仙伯以导舆。赤子兮如鱼，纷望思兮鼎湖。嗟山川其如昨兮，眇风景其愁予。望海屋兮渠渠，挽飞飙兮以为车。上下风雨兮出入太初，下视弱水兮黄尘满区。仙耶释耶？吾不知何谁兮，羌从汝兮归诸。
日重光行,元末明初,杨维桢,日重光，今日西没，明日上榑桑。日重光，日复日，上榑桑。人长往，不返故室堂。日重光，身后面目谁短长。日重光，言果果，神伥伥。
木斋诗,元末明初,杨维桢,七日混沌离，穿凿争七窍。硕果一失仁，百体俱弗肖。巧诈日横生，售朴至深溺。圣人忧世心，世变若愿燎。安得至木资？与世作津桥。学斋取木名，众巧不同调。回愚与参鲁，入室得道要。岂是灰槁人，灭心比灭爝。君看记须鸡，人方诋不鹞。
毛女,元末明初,杨维桢,沙丘腥风吹腐龙，华阴毛女藏双鱼。宫中雨露不可食，餐松啖柏留春容。桃花流水迷红雾，十二峰头度朝莫。自是婵娟有仙骨，入海徐郎岂知故。衣沐雨，鬟栉风，槲叶楚楚山花红。秦楼旧镜掩明月，咸阳目送双飞鸿。
牛商行,元末明初,杨维桢,黄牛商，水牛商，驱牛渡淮道路长。淮天喘热淮月黄，老商爱牛视如伤。淮民耕稼禾上场，皮角有令恐牛殃。君不见昨夜官军大索马，牝牡千匹如驱羊。
王氏女,元末明初,杨维桢,王氏女，始州人，羌中老虎旁企地，朝接长安莫聚南山群，庞家大将不敢嗔。王氏女，在虎口，上马与联辔，下马与饮酒。老虎卧酣上马走，拔刀杀虎如杀狗。王氏女，真奇勋，锡以崇义号夫人，不数李家娘子军。
王孝子祥,元末明初,杨维桢,王孝子，魏三公。雀入幕，鲤入冰。孝子可移臣子忠，而况三老北面天子尊辟雍。何司徒，荀仆射，九锡王前相率拜。孝子龙钟亦长揖，爵级同升在三太。三太何足尊，不若犍为李孝孙。
风日好,元末明初,杨维桢,春来风雨颠，未见风日好。今朝风日好，美人在远道。美人招未来，相思把瑶草。长鸟舞春风，为我一倾倒。
东阿所诗,元末明初,杨维桢,问君读书所，我所在东阿。东阿何所有？水竹荫陂池。莺羽飞隼雉，长颈鸣家鹅。离离原上瓞，濯濯池中荷。桃源在人世，岂必阳山阿。今日有良会，同志式相过。撷我园中蔬，具酒旨且多。请君考吾磐，和我轩中歌。
东林社,元末明初,杨维桢,陶公八十日，解组归山阿。觉今若不早，我日十倍过。开涂刬荆棘，斧缺且无柯。赖尔东林社，招我南山歌。回视有漏因，已悟影与魔。有求不补失，无亏所成多。坐断前后际，不须辩维摩。
主家词,元末明初,杨维桢,主家宴新客，内屋深罗帷。贵戚金与史，长者陶与猗。美人间中坐，玉质缕金衣。歌声上碧落，不放青云飞。杯行白莲掌，酒饮黄桐脂。门下有书客，弹铗歌朝饥。
冯家女,元末明初,杨维桢,冯家女，绿发盘双鸦，乱离弃乡土。聘入将军家，将军爱幸诸妇妒。颜色粹美无疵瑕，掩鼻袭余术，泪眼啼春华。冯家女，昨日堂上人，今朝厕中鬼。将军不为疑，司隶不为理。道傍古冢生棘榛，千年孤愤何由伸，乌乎千年孤愤何由伸。
击球使,元末明初,杨维桢,击球场，开选秋，临轩天子为状头。许州敬瑄在榜眼，授官西川第一筹。考官惜无石老忧，下第愁杀杨罗牛。
半云轩诗,元末明初,杨维桢,我有山中屋，与云相伴之。云去何所去？云归何所归？云静我心住，云动我意飞。一动与一静，阴阳互根依。是为古心法，我儒不能非。
卢孤女,元末明初,杨维桢,卢孤女，年十五，官家新条括童女，东家媒娘传巧语。卢家郎，选东床，奈郎自有妇，妾使余不当。蚤知急婚事如此，悔不官家作驱使。上堂拜姑身未知，下堂失身惟有死。归来抱琴弹高楼，苦调不作离鸾愁。东家聘，西家求，明珠火贝争委投。河可乾，石可泐，卢家女节不可勒。生作只影蛾，死作独根柏。乌乎丈夫腐节随草莽，阿卢之风齐砥柱。若道钱唐女淫苦，安得有此卢家女。
古愤,元末明初,杨维桢,阴阴璞玉抱，幽幽雌剑鸣。玉屈有时白，剑孤有时并。如何妾玉身，长抱珉石名。如何妾剑身，指为妖铁精。天乎如有情，蚀月为妾明。地乎如有情，河水为妾清。
平原君,元末明初,杨维桢,平原君，起朱楼。美人盈盈楼上居，槃跚跛汲彼何叟。美人一笑槃跚愁。门下士，引去不可留。美人高价千金直，千金不惜美人头。君不见帷中妇女观跛者，一笑五国生戈矛。
弁峰七十二,元末明初,杨维桢,弁峰七十二，菡萏开青冥。穷探最绝顶，龙舌呀岩扃。高源下绝壁，海眼涵明星。毒龙戏珠玉，残唾吹余腥。胡僧洗神钵，密咒收风霆。洞庭水如蓝，溟涬连沧溟。下观人间世，九点烟中青。
归客误,元末明初,杨维桢,夜闻归客骑，玉辔鸣匼啑。唤妇开西窗，秋风响桐叶。
归雁吟,元末明初,杨维桢,江南荷叶黄，见尔来江乡。江南春水暖，归路同天远。春复秋，秋复春，南来北往多苦辛。沤为友，鹭为邻。他山鹧鸪好结婚，只往江南生子孙。
旦舂词,元末明初,杨维桢,儿为王，母为囚，旦舂莫舂无时休。天高地厚日月流，母苦不得从儿游。汉家谋臣张留侯，老人立致商山头。君王轻信羽翼愁，十年身后知安刘。髡钳之人何以留。
玄妙观重建玉皇殿诗,元末明初,杨维桢,神鳌载弁青浮红，水晶宫阙神人宫。金铺雕础固且崇，参差珠阁当天中。仰瞻倍扆天人容，天威只赤下地通。白云之乡帝乘龙，翩然大荒灵下降。彩烟绮雾陛九重，灵鹤万舞来从东。五方之人叩吉凶，帝悯下土叩辄从。物不疵疠岁屡丰，十日一雨五日风。圣人体天上帝同，好生之德天同功。祝圣人寿生聪聪，倥侗至德还古蒙。弥天万年天无终。
用苏昌龄韵赋李紫筼白云窗,元末明初,杨维桢,紫筼之筼筼满林，白云之云云复深。忽见南山有真意，时闻好鸟流清音。盆翻玉女当窗雪，棋款仙樵石几阴。为子朗歌成古调，写以老铁斛卢琴。
白门柳,元末明初,杨维桢,步出白门柳，闻歌金缕衣。事生不事死，曩誓今已遗。空负地下心，百年以为期。向来媒佻鸠，宁为今日思。
白翎鹊辞 其一,元末明初,杨维桢,白翎鹊，西极来。金为冠，玉为衣。百鸟见之不敢飞，雄狐猛虎愁神机。先帝亲手鞲，重尔西方奇。海东之青汝何为？下攫草间雉兔肥，奈尔猛虎雄狐狸！
白雪辞,元末明初,杨维桢,痴云驾日日为黄，白光半夜漏东方。广寒兔老玉发蜕，一箭刚风落人世。锦宫肉屏香汗溶，酒如春江饮如虹。彩鸾帘额不受卷，酒面洗作梨花风。阶前狮子积不坏，十日琼田换尘界。金钲取挂扶桑晓，照见琼田出寒莩。
石妇操,元末明初,杨维桢,峨峨孤竹冈，上有石鲁鲁。山夫折山花，岁岁山头歌石妇。行人几时归？东海山头有时聚。行人归，啼石柱，石妇岑岑化黄土。
石桥篇,元末明初,杨维桢,飞精石为室，万岁藏不得。忽然混沌破，石鲸横百尺。山头方广开，金策凌空来。白猷双眼穴，长跪不能越。痴儿唾落饥蛟涎，新鬼旧鬼悲人天。蹋石梁，拜石饼，五百凌霄在心影，过去过来弹指顷。乌乎石梁折，石饼崩，人间方见方广影。
艾师行赠黄中子,元末明初,杨维桢,艾师艾师古中黄，肘有补注明堂方。笼有岐伯神针之海草，箧有轩辕洪炉之燧光。针窠数穴能起死，一百七十铜人孔窍徒纷厖。三椎之下穴一双，二竖据穴名膏肓。百医精兵攻不得，火攻一策立受降。金汤之固正捣穴，快矢急落如飞鸧。梅花道人铁石肠，昨日二竖犹强梁。明朝道人步食强，风雨晦明知阴阳。老师药劵不受偿，何以报之心空藏。施药胜施羊公浆，会有仙人报汝玉子成斗量。
龙王嫁女词,元末明初,杨维桢,小龙啼春大龙恼，海田雨落成沙炮。天吴擘山成海道，鳞车鱼马纷来到。鸣鞘声隐佩锵琅，璚姬玉女桃花妆。贝宫美人笄十八，新嫁南山白石郎。西来态盈庆春婿，结子蟠桃不论岁。秋深寄字湖龙姑，兰香庙下一双鱼。
龙虎辞,元末明初,杨维桢,槛足兮虎成狗，烧尾兮鱼作龙。得势失势兮，而以分乎雌雄。
刘节妇,元末明初,杨维桢,大江东流接混茫，金山焦山郁相望。铁瓮长城北枕江，中有三槐节妇堂，壁立万仞之高冈。自别母氏归刘郎，中朝琼树摧秋霜。玉琴不奏双鸳鸯，玉笙不吹双凤皇。络纬夜啼月上房，烛光照泪垂汪汪。纺绩给朝莫，群雏忽成行。生处同室居，死期同穴藏。新阡种松三尺强，黛色已见参天长。流脂入地成琥珀，终夜吐燄如丹光。扬雄与冯道，不异燕赵倡，食君之禄而弗与国同存亡。呜呼节妇之德不可量。节妇之发白于雪，节妇之心化为铁。我歌为继柏舟诗，门户他年耀旌节。
匠人篇,元末明初,杨维桢,匠人久失职，秦人已开阡。谁望云阳气，木土凿由拳。后来兴利者，开渠引淮船。吴牛拖辇石，喘月不能前。老翁乏丁壮，捕女在河边。投水作河妇，天子罢庸田。
华山高,元末明初,杨维桢,思美人兮西华山，我欲往兮如天难。上通帝座二气之呼吸，下冲龙门百折之昆仑源。秦关桃林之寒赑屃于其左兮，右抱万顷白玉所产之蓝田。金天太白实主宰，井鬼上应精灵躔。巨灵一擘万古不可合，首阳下有根株连。云台仙掌现真迹，朱衣赤须垂櫜鞬。明星玉女不许以肉眼见兮，玉盆绿水洒不竭，一匹石马谁来牵。嗟你华山人不归来兮徒留连，人间尘士那可以久住，白云蹋尔希夷眠。天池注脑晞绿发，玉浆渴饮饥餐莲。伐毛洗髓不足较，白日一瞑三千年。觉来招酒姆，骑茅龙，访子先。更呼山东李谪仙，搔首问青天。巨灵接见娲皇前，惊呼一笑轩辕之子弥明癫。
地震谣,元末明初,杨维桢,四月一日南省火，七月一日南地震。地积大块作方载，岂有坏崩如杞人。如何一震白毛茁，泰山动摇海水泄。便恐昆仑八柱折，赤子啾啾忧地裂。唐尧天子居上头，贤相柱天如不周。保国如瓯，驭民如舟，吁嗟赤子汝何忧。
存与篇,元末明初,杨维桢,东家万金产，西家百屋钱。锢以铁门限，自比长城坚。须臾一转首，后人不能传。却观存与者，非帑非联阡。巍然一高阁，阅世而弗迁。问君何能尔，但指方寸田。
杀虎行,元末明初,杨维桢,夫从军，妾从主。梦魂犹痛刀箭瘢，况乃全躯饲豺虎。拔刀誓天天为怒，眼中于菟小于鼠。血号虎鬼冤魂语，精光夜贯新阡土。可怜三世不复仇，泰山之妇何足数。
次韵省郎蔡彦文观潮长歌录呈吴兴贰守云间先生,元末明初,杨维桢,舞海凤，跳天吴，八月十八壮观天下无。蓬婆之山突兀眼前见，有如祖龙万铎来东驱。婆留一箭气相敌，强弩不用三千夫。云蜃成楼不可斩，火铁摇识谁能屠。招潮小儿不畏死，面螯蹋浪心何粗。榑桑烂，若木枯，革瓢古愤无时苏。东维子，惊相呼，长风破浪未归去，一叶欲事寰瀛图。冯谁之，一疋素，中有万里河汉乘吾桴。
江西饶歌二章 其一 龙兴平,元末明初,杨维桢,繄龙兴，藩西江，土昄章，国骏庞。江有砥柱，胡为鸿流降。剿蛮效尤，蟊贼内讧，三台映太微，国士俱无双。王旅啴啴钲鼓摐，天威震赫群凶愯，八郡望风咸来降。武功既成毋从从，圣人南面殿万邦。
红牙板歌,元末明初,杨维桢,百花楼前倡乐作，长鼻弯弯舞金络。生怜为齿焚雄躯，枯魄应节如何虞。良工削出红冰片，脱木生前岂容见。自非红鸾之舌为尔绳，安得三三贯成串。三郎耳聪穿月胁，强欲黄番谱关摺。十三红儿舞鹧鸪，轻莲蹋节随疾徐。为君重制清平曲，节奏八风调玉烛。
老奴,元末明初,杨维桢,张老奴，脱死囚。貂珰中，第一流。晋王床前受顾命，赖有亚子承箕裘。老奴建议何堂堂，唐家日月肯使窃朱梁？晋嗣皇，易为谁主著柘黄。呜呼，老奴之志不负唐，亚子负唐仍负张。
舟过黄店,元末明初,杨维桢,水会鱼盐市，霜清蟹稻天。高桥十字港，新刹四边田。树老乌银荚，花开白玉莲。老翁誇乐岁，斗米直三钱。
芝兰室诗,元末明初,杨维桢,芝兰在野兮，不以野而自伤。芝兰在室兮，不以室而自庆。世服艾以盈腰兮，羌独佩兰以为常。写操兮歌吾商，芳菲兮弥章。
芝秀轩词四章 其一,元末明初,杨维桢,芝秀兮煌煌，罗生兮满堂。紫云囷兮如盖，露湛湛兮沐芳。美夫人兮贤姱，集灵瑞兮未央。
西斋诗,元末明初,杨维桢,物生于东，城于西兮。有信有屈，物不齐兮。彼向而笑，嗔为迷兮。惟古有道，物不群兮。大东之西，孰我宾兮？我所思兮，西方之美人兮。
西湖竹枝歌 其一,元末明初,杨维桢,苏小门前花满株，苏公堤上女当垆。南官北使须到此，江南西湖天下无。
西溪曲,元末明初,杨维桢,西溪溪口东冈道，杨柳阴阴春欲老。花间系马我曾来，红雨伤春迹如埽。美人劝我金色浆，玉台赠以盘龙宝。愿作西溪一水鱼，趁尔容颜为余好。城南将军同醉倒，殡宫今已生春草。
两鹁鸪为颜氏妇赋,元末明初,杨维桢,两鹁鸪，朝朝莫莫啼不休。天阴妇弃去，雨止还相求。天公阴晴变不测，嗟尔夫妇难为逑。勃勃水西头，啼过东家楼。东家楼前琅玕树，枝枝连理森相樛。无风无雨春正好，愿尔长作鸳鸯俦，莫效前身鹰隼仇。
丽人行,元末明初,杨维桢,杨白花飞愁杀人，美人如华不胜春。锦鞯驮起双凤缕，黄门挟飞五花云。白日雷霆夹城道，乐游园里春正好。就中小姊最娇强，雌雄双飞观者恼。瑶池斗草碧云移，草青草歇春不知。黄裙有恨随春水，椒房青蝇何处起。君不见翠羽飕飕帐一空，东方螮蝀缠紫宫。
佛郎国进天马歌,元末明初,杨维桢,龙德中，元气昌，天王一统开八荒。十又一叶治久长，前年白雉来越裳。中国圣明日重光，仁声馺沓动嘉祥。乌桓部族号佛郎，实生天马龙文章。玉台启，阊阖张，愿为苍龙载东皇。瑶池八骏若有亡，白云谣曲成荒唐。有元皇帝不下堂，瑶母万寿来称觞。属车九九和鸾锵，大驾或驻和林乡。后车猎俟非陈仓，帝乘白马抚八方。调风雨，和阴阳，泰阶砥平玉烛明，太平有典郊乐扬。尚见荥河出图像，麒麟凤鸟纷来翔。
冶师行,元末明初,杨维桢,湖中冶师缑长弓，有如汉代陶安公。七月七日与天通，朱雀飞来化青童，且莫随仙踏飞鸿。道人铁笛已在手，铁冠八柱凌乔嵩。皇帝一统诛群凶，猛士干将无所庸。还徼上青子，天上裨重瞳。江心火雹流赤虹，云凝雾结愁蟠龙。
别鹄操,元末明初,杨维桢,雄鹄于于，雌鹄舒舒。两鹄比翼，其巢同株。五见树叶荣而枯，嗟尔比翼而不生雏。比翼将乖，雌雄羁孤。中夜雌啸，雄将曷如。宁为不雏，死作两孤，不愿八九子为秦乌。
劭农篇,元末明初,杨维桢,今日当假我，县守初出郭。出郭到谁家，田父有新约。桑阴抽扊扅，石畸渡略彴。田父喜我来，酾酒出杯杓。招来道上氓，卖刀买黄犊。水南架鱼梁，水北筑稻屋。十分麦上场，两番蚕上箔。永愿吏不妖，重愿岁不恶。呼妇杀黄鸡，重话田间乐。
医师行赠袁鍊师,元末明初,杨维桢,大茅先生上天司死生，每岁考挍月之二日为嘉平。至今华阳有仙会，会则鬼兽叫啸丹光明。上帝又闵其人之枉死，必生仙医有如贞白者，代居山中救愚氓。自从贞白上仙去，杏林剪伐橘井夷沟坑。越七百岁乃有袖云氏，弱冠学道朝天京。天子问道赐爵秩，师拂衣去还山自吹鸾鶮笙。不烧丹，不辟谷，不餐日月精，不役罡诀甲与丁。人有奇疾弗能名，郁如病草无勾萌。师一视，挛者伸，瞽者觌，跛者行。问之无㕮咀之剂、针石之兵，惟有日两炊饭折足铛。乃云太上亲传一管笔、三轴经，无忧祖师传至我，我奉行之无足惊。吾闻上古俞跗善疗疾，不施汤液，尚须皮毛解剥净洗五藏腥，如何三经一笔乃尔灵。人报以金掷之如瓦砾，以廉售欲岂比长安清。亦何必隐居辛苦注草经，呜呼人生喜怒悲乐病易成，须发日槁为星星。便从鍊师乞浆啖火枣，青华定录共共见茅君盈。
即墨女,元末明初,杨维桢,三逐乡，五逐里，即墨女儿乏容止。齐相取之齐国治，丈夫相国奚异此，丈夫相国奚异此。
君家曲,元末明初,杨维桢,生爱君家锦树坊，君家易别苦难忘。綵绳举柳高出屋，金弹流莺飞过墙。旧时春光燕来后，旧时主人十无九。贾家贵婿多春情，共醉君家画雀屏。黄金只买五斗黛，为君添抹蛾眉青。君不见张娘秋面不食粉，八字青蛾莫娇损。
吴子夜四时歌 其一,元末明初,杨维桢,曲尘波欲动，红心草已生。朝来夹城道，流车如水行。
吴城怨,元末明初,杨维桢,吴兵夜入郢，小弟骄父兄。弯弓射天日，辇土筑长城。长城筑未竟，客主老蛮荆。
吴钩行,元末明初,杨维桢,吴人杀二子，衅成双吴钩。吴王食赏令，不识钩中愁。临钩呼二子，飞来父心头。百金何足报，万户当封侯。佩双钩，比明月，为君嬖者斩、谗者刖。制诸侯，开伯烈，千秋万岁光不灭。
寿岩老人歌,元末明初,杨维桢,寿岩老人宋都督，不肯新朝食周粟。水晶国里七宝山，别有天地非人间。山中黄石眠怒虎，圯上传书曾有语。归来牧羊寻赤松，万年枝上盘冬龙。冬龙万年与石斗，老人一杯持自寿。炼石未补南天孔，坐见瀛州生软红。呜呼寿岩之人兮元不死，南斗化石齐崆峒。
庐山瀑布谣,元末明初,杨维桢,银河忽如瓠子决，泻诸五老之峰前。我疑天仙织素练，素练脱轴垂青天。便欲手把并州剪，剪取一幅玻璃烟。相逢云石子，有似捉月仙。酒喉无耐夜渴甚，骑鲸吸海枯桑田。居然化作十万丈，玉虹倒挂清泠渊。
张公洞,元末明初,杨维桢,正月八日记游仙，三十六天洞灵洞。洞中窗户夜不扃，地底风雷日相哄。巉巉灵骨谁手凿，纳纳虚谺曷时澒。龙巅虎卧络薜萝，委盖垂旃挂鸾凤。茎高玉屑陈金柈，洼陷琼浆流码瓮。元田鸦色白于鸥，丹室蛇光红似蝀。石函绿字紫泥封，玄圃琼华青子种。白骡有迹蹋石田，金虎无声饮银汞。樵柯已烂商四朋，蕊辇初过茅二仲。牛车望气待著书，螺女行厨时进供。胡麻流饭阮郎来，林屋刺船毛父通。王生石髓随手坚，吴客求珠空耳缝。九灵太妙苞气母，五岳真图特儿弄。书传丹篆亦何须，石化黄金本无用。玉盆濯发天鸡鸣，铁笛穿空神马鞚。符行律令鬼承呵，声出脑宫龙听颂。未应片石隔仙凡，溪上桃花自迎送。
张猩猩胡琴引,元末明初,杨维桢,张猩猩，嗜酒复嗜音。春云小宫鹦鹉吟，猩猩帐底轧胡琴。一双银丝紫龙口，泻下骊珠三百斗。划焉火豆爆绝弦，尚觉莺声在杨柳。神弦梦入鬼工秋，湘山摇江江倒流。玉兔为尔停月臼，飞鱼为尔跃神舟。西来天官坐栲栳，羌丝啁啁听者恼。张猩一曲独当筵，乞与五花金线袄。春风残丝二十年，江南相见落花天。道人春梦飞蝴蝶，手弄金瓢合簧叶。张猩猩，手如雨，面如霞，劝尔更尽双叵罗。白头吴娥年少歌，金刚悲啼奈乐何。
张颢刺客,元末明初,杨维桢,晋刺客不杀朝服臣，唐刺客不杀寝苫人，淮南刺客不杀幕府宾。嗟此二三子，磊磊天下士。呜呼，枭颢首，轘纪胸，淮南刺客可无功？
李公子行,元末明初,杨维桢,李公子，凤之雏，龙之驹。面如赪玉盘，眼如明月珠。舌端吞吐五色锦，胸中元有邺侯三万牙签书。曩执金陵南端之白简，今曳淮吴大府之长裾。东维先生在五湖，相逢一笑黄公垆。我闻公子曾大父，先皇开基作刑部。马头约法十二章，燕都新建尚书府。丹书铁券盟山河，赫赫勋名照今古。又闻尔父司农公，画策屯田辟西土。岁输百万实太仓，功著兵前料量府。汝今年少毛骨奇，五花骢马当春骑。燕王方买台上骏，赵客合脱囊中锥。姑苏台下春回首，东风绿遍官河柳。人生离合自有时，更劝西门一杯酒。李公子，尔岂马上杀贼之钃娄，下马喻贼之露书。莫负汝祖汝父，东鲁为真儒。
李夫人,元末明初,杨维桢,绝代一佳人，美色如洛妃。春月为作眉上彀，秋水为作眼中波。歌琼蕤，舞玉枝，君王有情不自持。玉枝一夜摧，琼蕤一朝落，君王之心何以乐。若有人兮有若无，来迟迟兮去促促。夫容叶上清露结，晴光倒射金虹灭。山为雨，海为雨，何得分明梦中语。落蛾影灭百子池，灵风一阵彩云飞。
李卿琵琶引,元末明初,杨维桢,李卿李卿乐中仙，玉京侍宴三十年。自言弦声绝人世，乐谱亲向钧天传。今年东游到吴下，三尺檀龙为予把。胸中自有天际意，眼中独恨知音寡。一声如裂帛，再拨清冰拆。蛮娃作歌语突兀，李卿之音更明白。玉连锁，郁轮袍，吕家池榭弹清宵。花前快倒长生瓢，坐看青天移斗杓。铁篴道人酒未醺，烦君展铁拨，再轧鹍鸡筋。我闻仁庙十年春，驾前乐师张老淳。赐筝岳柱金龙龈，仪凤少卿三品恩。张后复有李，国工须致身。酒酣奉砚呼南春，为卿作歌惊鬼神。
杞梁妻,元末明初,杨维桢,极苦复极苦，放声一长哀。青天为之雨，长城为之摧。为招淄水魂，共上青陵台。
沙堤行,元末明初,杨维桢,神州和羹连五城，沙堤新筑泰阶平。正月一日太阳明，殿前两相水金星。天王垂衣珠箔捲，太史新书五云见。火城千枝花外转，道逢吴牛问牛喘。左谋右断天子前，手持五色补青天。南人不敢吹巢火，中国堂堂相司马。
秀州相士歌,元末明初,杨维桢,秀州相士薛见心，重湖风雨来相见。手把茅山道人诗，亦有胡僧写东绢。自云膝不拜公卿，海内名人初入卷。缥绫方册锦盘囊，首录梅花道人传。道人不读姑布书，两目看天走青电。梅花忽露太极心，南枝北枝开一遍。秀州相士亦识道，一笑求心符铁劵。章生不相一只眼，桑生不相一尺面。貌如削瓜帝治开，背如植鳍王业建。君不见汉家将军如牯腰，午夜脐灯照悲唁。
系子词,元末明初,杨维桢,车驱驱，邓家孥。长绳系野树，小儿泣呱呱。泣呱呱，父一顾，可奈何，弟儿在手不可俱。父再顾，眼血枯，行人断绳走匍匍。
系马辞,元末明初,杨维桢,谁系西枝马，马嘶花乱飞。乱飞浑自可，莫遣折花枝。
花门行,元末明初,杨维桢,大唐宇宙非金瓯，黄头奚儿蟆作虬。跳梁河陇翻九土，惊呼夜半呼延秋。朔方健儿袖双手，战马伤春舞杨柳。当时天骄不借兵，渭阙黄旗仆来久。快哉健鹘随手招，渡河万匹疾如猋。白羽若月筋簳骄，弯弓仰天落胡旄。吁嗟健鹘有如许，邀我索花固其所。明年西下崆峒兵，壮士重忧折天柱。折天柱，唐无人，引狼殪虎狼非麟。空令汉女嫁非匹，穹庐夜夜愁寒云。
花游曲,元末明初,杨维桢,三月十日春濛濛，满江花雨湿东风。美人盈盈烟雨里，唱彻湖烟与湖水。水天虹女忽当门，午光穿漏海霞裙。美人凌空蹑飞步，步上山头小真墓。华阳老仙海上来，五湖吐纳掌中杯。宝山枯禅开茗椀，木鲸吼罢催花板。老仙醉笔石阑西，一片飞花落粉题。蓬莱宫中花报使，花信明朝二十四。老仙更试蜀麻笺，写尽春愁子夜篇。
赤堇篇,元末明初,杨维桢,吴钩父悖子，楚耶臣逆君。曷比赤堇精，新铸双龙文。作世无价宝，三卿无足论。倚天落旄头，仰日裂飞云。一怒安天下，持以奉至尊。
邯郸美人 其二,元末明初,杨维桢,裙翻柳脚垂青空，水花吹乱秋芙蓉，须臾气喘如渴虹。如渴虹，索银瘿，转辘轳，饮金井。
邯郸美人 其一,元末明初,杨维桢,邯郸市上美人家，美人小袜青月牙，绣靴对著平头鸦。平头鸦，蹋场下，包银壶，驮细马。
陈朝桧,元末明初,杨维桢,陈皇有遗迹，乃在鸟山中。当时手所植，花木罗青红。独有左纽树，阅世如龟龙。怀哉手植人，不见三阁崇。后庭种玉树，金井凋秋风。
陈帝宅,元末明初,杨维桢,荒城陈帝宅，故殿吴王居。曲池无锢石，老树有遗株。高堂易梵宇，白足走钟鱼。未知万代后，兴废又何如。
周郎玉笙谣,元末明初,杨维桢,周郎学仙吹玉笙，玉笙吹得丹山七十二凤之和鸣。曾侍瑶池阿母宴，座中调笑董双成。谪向人间赤松洞，洞口桃花苦迎送。南寻二女湘水头，十三哀弦不成弄。西洞庭，东洞庭，相逢铁篴铜龙精。从此吹春玉台上，丛霄不许谢玄卿。
周急谣,元末明初,杨维桢,江南凶，周最急。汉家使者识经权，矫制开仓输玉粒。君不见曩岁沟魂悔不及，至今冤作枯鱼泣。
奉使歌美达尔玛氏也,元末明初,杨维桢,皇帝五年秋，皇华遣使行九州。皇明明见万里外，犹恐阴曀生蜉蝣。奉使代天明，四目达九幽。假天喜怒私恩雠，欺皇明，是非一逆海倒流。其中荅理子，西边托周游。西边有鸟其名曰休留，复有老狐九尾而九头，扇妖作怪呼匹俦。朘我赤子血，上蔽十二旒。力大泰山不可拔，答理子，一触泰山拆之如不周。乌乎汉有张纲，卫有史鳅，元达尔玛，足追前猷。太史笔，不贬褒，我作歌诗继春秋。
奔月卮歌,元末明初,杨维桢,神犀然光射方诸，海水拆裂双明珠。大珠飞上玉兔臼，小珠亦奔银蟾蜍。千年太阴鍊成魄，岂识妖蟆吞啖厄。刳胎乃堕欢伯计，玉斧椎开桃扇核。茅山外史海上来，拾得海月称奇哉。按剑或为龙鬼夺，掷手自戏仙人杯。雄雷雌电绕丹屋，顾兔清光吞在腹。醒来不记墨淋漓，尘世随风散珠玉。铁崖仙客气如虹，金桥银桥游月宫。素娥饮以白玉醴，羽衣起舞千芙蓉。居然月宫化鲛室，坐见月中清泪滴。我方醉卧玉兔傍，但觅大魁酌天浆。不用白兔长生药，不用千年不死方。
妲己图,元末明初,杨维桢,小白竿头血，新图入汉庭。宫中双燕子，齐作牝鸡鸣。
尚志斋辞,元末明初,杨维桢,气易我移，匪志曷持。道虽我志。匪志曷之。既持其移，卒造其至。尚其有大于斯者乎！
征南谣,元末明初,杨维桢,钱塘江头点行军，大艘金鼓声殷殷。千里万里鸡犬绝，杳杳南国深蛮云。蛮邦父母苦不仁，九重天子深无闻。草间弄兵本锄梃，聚力四万称孤君。皇华遣使宣主恩，横草未立终童勋。闽南总戎赐斧钺，紫髯一拂清妖棼。六駮生来食虎尊，猛虎虽猛宁同群。于乎猛虎虽猛宁同群，城狐社鼠何足云！
怡云山房诗,元末明初,杨维桢,东山之云英英兮，积白雪待曾冰兮，吾与云静时行而藏兮。东山之云灵灵疠二友风伯子雨江兮，吾与云动时止而通兮。
押国宝使,元末明初,杨维桢,杨仆射，相天子，对泣妻儿不知止。砀山之贼着柘黄，金祥殿前送国玺。岂不闻谢家傲吏生清风，解玺肯为齐侍中？
招农篇,元末明初,杨维桢,京城五都会，卓锥争比闾。朱楼矗隘址，绣甍夹通衢。洒削飨列鼎，贩脂来驷车。东家见妖丽，西舍闻笙竽。劬劬农家子，住在三家墟。一日出京市，归不把犁锄。千金卖恒产，买屋京城居。京城岂不美，咄嗟异荣枯。货殖非吾法，守望非吾徒。仰屋视门傅，壁立甔无储。却归卜丘首，邻里相揶揄。嗟嗟食田子，食技汝不如。食田可久业，圣主方捐租。
放龟池,元末明初,杨维桢,我闻玄绪灵，无逃豫且厄。毛公赎金钱，放汝鼋鼍宅。何期报复义，背负将军溺。至今山中池，洞玄露纯白。我归放支床，支床犹翕息。
易水歌,元末明初,杨维桢,风潇潇，易水波，高冠送客白峨峨。马嘶燕都夜生角，壮士悲歌刀拔削。百金买匕尺八铦，函中目光射匕尖。先生老悖不足与，灰面小儿年十三。事大谬，无必取，先机一发中铜柱。后客不来知奈何，狗屠之交谁比数。太傅言议谋中奇，奇谋拙速宁工迟。可怜矐目旧时客，击筑又死高渐离。镐池君，璧在水，龙腥忽逐鱼风起。沧海君犹祖遗筴，孰与千金买方士。乌乎荆卿荆卿虽侠才，侠节之死心无猜。君不见文籍先生卖君者，桐宫一泄曹作马。
杭州龙翔宫重建辞,元末明初,杨维桢,五马渡江一马龙，东邸观阙森开张。穆将祀余感生皇，渡以瞟怒威灵仰。十一景纬生寒芒，天人南下南斗傍。朝与龙飞暮龙翔，翠蓬三度黄尘扬。灵宫特立天中央，湖眉海眼东西望。地柱不顷天乳长，黄须仙伯古冠裳。龙脑宝藏声琅琅，上清净扫赤尾蜉。六龙在天天下昌，山君海孤纷来王。南极上寿日重光。
松月轩,元末明初,杨维桢,丈人爱青松，手植西门内。风声度玉笙，林影翻朱鹭。仙鬼夜读骚，衣客秋吟句。丈人燕坐余，海月生东树。
枭芦辞,元末明初,杨维桢,枭徒而不成凤兮，芦种而成荻。此智者之操心兮，受降同乎受敌。
法吏 其二,元末明初,杨维桢,民有杀长吏，于理大悖之。仁人根所自，吏德久已离。击之柱后法，辇火救焚辎。彼哉汉儒论，残贼忧软罢。愿言敷国惠，以膏残民痍。
泳水辞,元末明初,杨维桢,泳水可以寻珠，射石可以饮羽。乃知一心之人兮，遇物而无迕。
狗马辞,元末明初,杨维桢,狗有乌龙兮马有的卢，的卢徇主兮乌龙食奴。于乎交之借兮无解，孤之托兮无婴。吁嗟乌龙兮狗之解，吁嗟的卢兮马之婴。
罗浮美人,元末明初,杨维桢,海南天空月皓皓，三山如拳海如沼。绿衣歌舞不动尘，海仙骑鱼波袅袅。翩然而来坐芳草，皎如白月射林杪。洗妆不受瘴烟昏，缟袂初逢鸿欲矫。手持昆山老人篴，黄鹤新腔知音少。江南吹断桃叶肠，雨声夜坐巫山晓。
苦雨谣,元末明初,杨维桢,去年雨，坍碱土，今年雨，没灶釜。灶釜三月青无烟，官家火程不问雨。胥靡移来坐监主，旬申亏官走插户。
贫妇谣,元末明初,杨维桢,西家妇，贫失身。东家妇，贫无亲。红颜一代难再得，皦皦南国称佳人。夫君求昏多礼度，三日昏成戍边去。龙蟠有髻不复梳，宝瑟无弦为谁御。朝来采桑南陌周，道旁过客黄金求。黄金可弃不可售，望夫自上西山头。夫君生死未知所，门有官家赋租苦。姑嫜继殁骨肉孤，夜夜青灯泣寒杼。西家妇作倾城姝，黄金步摇绣罗襦。东家妇贫徒自苦，明珠不传青州奴。为君贫操弹修竹，不惜红颜在空谷。君不见人间宠辱多反覆，阿娇老贮黄金屋。
采莲曲 其二,元末明初,杨维桢,同生愿同死，死葬清泠洼。下作锁子藕，上作双头华。
金人击毬图,元末明初,杨维桢,靺鞨国，鹘产仇，赤药半吐妖狐愁。夹山丈雪走髑髅，黄羊紫酪薰神州。丽春堂前春正好，胭脂妆花绒剪草。君王自作击毬戏，说与郎君莫相恼。蜚虎帜，蟠龙裘，乌纱顶换银兜鍪。四垂带绾双白月，玉脑紧贴金笼头。袒臂交肩捷过鸟，铁棒旋身电光绕。一阵欢声埽地来，火珠迸落双华表。盲骨天人赤龙须，火伍要与常人殊。画工俗笔不可摹，谩作十国朝王图。于乎五国城，一丸土，不为羊哥封国户。麒麟脱地地一裂，千古毬场吊禾黍。
金山孤凤辞,元末明初,杨维桢,肃肃金山凰，凤兮同阿房。凤兮不凰老，孤鸣在高冈。幸生一鸑雏，毛羽蔚成章。鸑雏实不恶，反哺天性良。坐革枭獍暴，不受雀角伤。教之六律音，因之唳朝阳。来仪实有本，凤声益锵锵。乌乎金山凤，永为百鸟祥。
金台篇,元末明初,杨维桢,高台起朔方，金色照天光。上有七十二凤凰，金鼎玉食高颉颃。王不居，志独苦，拜师礼重心愈下。群贤起，南西东，国耻一洒黄金空，十年燕雌今日雄。君不见姑苏何用黄金屋，壄鹿穿花豕衔蓐。
金处士歌,元末明初,杨维桢,苏州古隐君，实始虞仲，隐居放言，中乎清与权。次曰澹台氏，言不枝，行不径，未尝匐走诸侯前。五噫之夫，将其匹联。耕织为业，不废诵与弦。亦有天随仙配鸱夷子，理钓船。去之五百年，求继者孰贤。阖闾古城阴，曰有处士氏曰金。长身而美髯，风局孤以古，古貌疏且沈。家不失箴，里不失任。有余推与人，矧肯爵禄入吾心。心阙下，足终南。贫贱易屈，贵富易淫。故大隐在关市，不在壑与林。凤皇不能引高，神龙不能深深。人呼为处士，更加贞与逸号，焉知古不如来今。吾嗟今之士，科隐丘，复事王侯。行无补阙，言无裨谋，惟禄食是媒。诡贞而隐，诡逸而休，以为吾人忧。放而返涧，恚岳陇羞。闻处士风，其不泚然在颡，岂吾人俦。
金溪孝女歌,元末明初,杨维桢,金溪石，石生银。凿石石有尽，银令无时磷。昨夜银官下，山头点银户。葛家父，无丁惟二女，葛家父楚苦，苦楚与死邻。二女痛父关一身，骈首跳冶裂焰闇。裂焰焚身，不焚二女心。天惨惨，神森森，化作双白金。双白金，盛龙锦，愿作万寿卮，以奉天子饮。一饮银鬼泣，再饮银令寝。
青虫,元末明初,杨维桢,青衣虫，平生读书孝与忠，天子赐第蓬莱宫。东归执笔琼台阙，劝进天平犯天戎。青衣虫，献策海岛计亦穷，刘家军师邮汝容。青衣虫，悔不为白头蠹老死文字中。
侯庶叹,元末明初,杨维桢,昔日王侯家，厮庶躬皂枥。后来事升降，小儿家荡析。俯首厮庶门，王孙有忧色。
修月匠歌,元末明初,杨维桢,天公弄丸七宝钿，脆如琉璃拆如线。月中斤人八万户，敕赐仙厨琼屑饭。什什伍伍入杳冥，妙手持天轻欲旋。千斤宝斧运化钧，混沌皮开精魄见。羿家奔娥太轻脱，须臾蹋破莲花瓣。十二山河影碎中，轮郭重完冰一片。缥缈长悬玉臼飞，坚牢永结妖蟆患。封辞何用虮虱臣，功成万古蒙天眷。一归兰路不知年，兔子花开三万遍。
城东宴,元末明初,杨维桢,青骢辔，金牛车，一时宾从高阳徒。城东邸第三四区，天气澹沲春三初。主人爱客倾中厨，卜欢不知清夜徂。罥缨绝烛欢有余，卷波令格兵法诛。客狂起舞作旋胡，主亦击缶呼呜呜。人生浮草无根株，齿发日悴颜日枯。含珠乌能润黄垆，今日不乐将何如。君不见城南相国，斲棺杀枯颅。身名只共菹醢俱，仕宦何用执金吾。
姚家有牙将,元末明初,杨维桢,姚家有牙将，腰佩双青萍。追行长乐驿，夜杀程务盈。作表雪主罪，仗脸随自刑。我歌古义烈，岂愧宫门刭？
宦官妾妇词,元末明初,杨维桢,君不见天宝时，云雨丧师君不知。宦官高力士，独为君言之。力士忧国岂可卑？又不见，建炎春，盗炎真州君不闻。宦官却成章，上疏疵大臣。成章忧君君反嗔。于乎，咸淳师相势绝伦，襄樊蔽匿谁敢云？漏语一杀宫中嫔。
将进酒,元末明初,杨维桢,将进酒，舞赵妇。歌吴娘，糟床嘈嘈落红雨，鲙刀聂聂飞琼霜。金头鸡，银尾羊，主人举案劝客尝。孟公君卿坐满堂，高谈大辩洪钟撞。金千重，玉千扛，不得收拾归黄肠，劝君秉烛饮此觞。君不见东家牙筹未脱手，夜半妻啼不起床，悔不日饮十千场。
屏风谣,元末明初,杨维桢,琉璃怯寒翡翠热，芍药夫容四时绝。深堂气候异冬春，门外酸风箭入骨。匡床毾㲪踏香雪，红姬扶醉醉眼缬。金缸燄燄照罗袜，阿瞒娇娘太轻劣。隙光射人如白月。
春申君,元末明初,杨维桢,春申君，见利重，见理蒙。保相印，封江东，李家女儿入楚宫。春申灭国并灭嗣，舍人入相遗腹子。
春芳曲,元末明初,杨维桢,春容不再芳，春华不再扬。我欲倩游丝，花前系春阳。春阳不可系，游丝徒尔长。飞来双蛱蝶，缀我罗衣裳。顿足起与舞，上下随春狂。
春草轩,元末明初,杨维桢,草生西堂下，沱水含清漪。皓发在堂上，游子今已归。大儿佩紫绶，小儿著绯衣。严君亲受礼，慈母旧断机。春草承雨露，惟恐朝日晞。愿持此日意，永报一春晖。
春草轩辞,元末明初,杨维桢,春晖庭下春云暖，春草轩前草长短。中有百岁宜男花，一色青蚨缀枝满。青蚨子母生死恩，草有灵芝生孝门。春晖照人春不老，芝草阑干芝有孙。当时梦生芝草绿，瑶草琅玕栖别鹄。孤儿日长草忘忧，锦绷护儿如护玉。春菲菲，草油油，千金骏马五花裘。吁嗟儿兮毋好游，铜驼陌上春风愁。草萋萋，春杲杲，游子归来在远道。堂前何以报春晖，身上春袍照春草。
春晖草,元末明初,杨维桢,宜男花，春晖草。小草报春晖，叶好花亦好。花上青蚨缀枝满，阿㜷花开春日短。疾风卷地起，劲草偃如麻。借问春晖草，漂蓬落谁家。阖闾城外髑髅台，阿㜷些魂台上来。宜男草抽花染血，花上之血不可灭。
昭君曲二首 其一,元末明初,杨维桢,胡月生西弯，明妃西嫁几时还。不见单于谒金陛，但见边烽驰玉关。汉家将军高筑坛，身骑乌龙虎豹颜。何时去夺胭脂山，乌乎何时去夺胭脂山。
昭君曲二首 其二,元末明初,杨维桢,胡雁向南飞，明妃西嫁几时归。酪酥入馔损汉食，酸风中人裂汉衣。声音不通言语译，分死薄命穹庐域。君不见越中美人嫁姑苏，敌国既破还陶朱。嗟嗟孤冢黄草碧，祗博呼韩双白璧。
柏谷词,元末明初,杨维桢,柏谷险，君勿趋。君一趋，龙为鱼。浆长岂识真龙躯，赖尔老妇能挽夫。论报不赐诛，浆长本无辜。举之羽林郎，大将军可奴。
洪州矮张歌,元末明初,杨维桢,洪州矮张如矮瓠，大帛深衣没双屦。自言矮瓠不食酒，惟贮先天九宫数。蚤年侠气慕朱郭，轻财屡倒千金橐。得道人疑李士宁，滑稽时效东方朔。双瞳注射金蟆精，口如急雨倾建瓴。卒然一语中人隐，王公错愕面发赪。乌乎王谢误苍生，天下乌用尔宁馨。居中可乏汲长孺，使边须用苏子卿。我本先皇赐进士，十年不调钱塘市。宦程那敢问雄飞，国法新蒙脱胥靡。西湖西，南山南，水华落日清而酣。画船载酒遁名姓，三尺长喙金人缄。嗟乎五鬼贼，三尸谗，矮瓠矮瓠无多谭。
独禄篇,元末明初,杨维桢,独禄独禄恶水浊，仇家当族，孝子免污辱。孝子躯干小，勇气满九州，拔刀削中睨父仇。父仇未报，何面上父丘。漆仇头，为饮器。脔仇肉，为食嘬，头上之天才可戴！
皇娲补天谣,元末明初,杨维桢,盘皇开天露天丑，夜半天星堕天狗。璇枢缺坏奔星斗，轮鸡环兔愁飞走。圣娲巧手炼奇石，飞廉鼓鞴虞渊赤。红丝穿饼补天穿，太虚一碧玻璃色。辐旋毂转四极正，高盖九重悬水镜。三光不凋河不泄，天上神仙宅金阙。当时坤母亦在傍，下拾残灰补地裂。
眉怃词,元末明初,杨维桢,朝画眉，莫画眉，画眉日日生春姿。长安已知京兆怃，有司直奏君王知。君王毛举人间事，不咎人间夫妇私。
结袜子,元末明初,杨维桢,汉家九陛飞秋霜，公卿会立朝明堂。王生何人谈老黄，廷辱廷尉理不当。廷尉跪结袜，有如壮夫出胯下，面无惭色神洋洋。君不见黄石公进张良，夏侯章低孟尝，长者之名从此扬。
荆钗曲,元末明初,杨维桢,扶风女，行如有㜪，貌如钟离春。三十不肯嫁，独识五噫君。荆钗服终身，井臼操必亲。举案上食如大宾。如何会稽守，糟糠告去如市人。
要离冢,元末明初,杨维桢,金昌亭下路，春草没荒丘。云是要离冢，令人生古愁。侏儿三尺干，不佩双吴钩。中包猛士胆，白日照高秋。忍死屠骨肉，视身若蜉蝣。荆轲不了恨，庆忌成身谋。如何五噫客，死与尔同仇。
览古四十二首 其三,元末明初,杨维桢,秦穆饮盗马，楚庄忘绝缨。齐景恩一木，触槐有淫刑。婧女告齐相，称说辩且正。明朝拔槐令，婧妇脱因名。
览古四十二首 其四,元末明初,杨维桢,单父七弦琴，为治务感兴。十金南门木，立令务必行。单父有成效，夜渔若严刑。南门能徙木，不能徙民情。以此知巧信，不如拙而诚。
览古四十二首 其五,元末明初,杨维桢,韩厥戮赵仆，不以私害公。后人援此义，往往为逄蒙。曲逆不背本，事主可移忠。伟哉刘公论，吕布真难容。
览古四十二首 其六,元末明初,杨维桢,应侯刻薄人，须贾得无死。飞将杀霸陵，狼狠不足齿。如何画眉郎，五日杀掾史。
览古四十二首 其七,元末明初,杨维桢,齐相善求治，议论人人殊。盖翁本黄老，一语盖有余。诸儒不足听，醉吏自足呼。醉吏狱不扰，诸儒多诉狙。
览古四十二首 其八,元末明初,杨维桢,恭俭汉天子，取士忌少年。未应绛灌徒，廷中肯妨贤。徒为宣室召，复有长沙迁。不见冯都尉，庞眉竟谁怜。
览古四十二首 其九,元末明初,杨维桢,田叔作鲁相，王不敢游田。痛愧取民物，偿以中府钱。汉人重长者，长者岂非贤。
览古四十二首 其十一,元末明初,杨维桢,郭解本大侠，睚眦杀人威。当其出邑屋，独不杀倨夷。属吏脱践更，卒感肉袒来。此事实近道，可以侠少之。
览古四十二首 其十二,元末明初,杨维桢,汉廷古遗直，免官归田园。已闻御史奏，严李有飞言。矫制独无罪，加冠礼终存。谁谓淮阳召，淮阳为寡恩。
览古四十二首 其十三,元末明初,杨维桢,出关弃繻子，南征笑狂生。左右无黄发，淫夫抰之行。戮杀汉使者，君臣起大兵。尉他羁汉绶，何曾请长缨。
览古四十二首 其十四,元末明初,杨维桢,成都卖卜士，大易先天心。弟子一区宅，桑榆有余阴。何为天禄阁，忘身几陆沈。门前载酒者，奇字时相寻。为谢门前客，从今传酒箴。
览古四十二首 其十五,元末明初,杨维桢,子陵江海客，本非沮溺伦。仁义立奇论，岂果忘吾民。狂奴作故态，飘然归富春。客星犯帝座，太史奏天文。故人信符谶，三公等浮云。
览古四十二首 其十六,元末明初,杨维桢,武丁梦良弼，审象极冥搜。光武思故人，物色在羊裘。彭城有处士，君恩贲林丘。股肱不为用，颜色徒相求。
览古四十二首 其十七,元末明初,杨维桢,董卓劫慈明，次以及伯喈。子龙独何人，谈笑却啀啀。高视梁砀上，片云卷而怀。古来高世士，尘埃岂能埋。
览古四十二首 其十九,元末明初,杨维桢,孔公荐一鹗，义烈争秋霜。矢心报知己，讨贼尊天王。渔阳掺英愤，夫岂病悖狂。营门三尺棁，杀气披搀抢。
览古四十二首 其二十,元末明初,杨维桢,会稽嵇叔夜，才气浩不群。平生癖于锻，余好在琴尊。不如一长啸，携琴学苏门。可怜广陵散，奇弄今无闻。
览古四十二首 其二十二,元末明初,杨维桢,知子石司徒，分材靳齐奴。诸仲财不如，财穷东市诛。吁嗟石司徒，知子良不愚。
览古四十二首 其二十三,元末明初,杨维桢,洛阳轻薄子，挟弹走春嬉。结交金谷友，谄事贾午儿。蔑弃慈母训，乾没不知几。感已赋闲居，犹以拙自悲。
览古四十二首 其二十四,元末明初,杨维桢,弹琴戴安道，焦桐破奇声。蔚宗与文季，俱以琴自鸣。天子不得屈，王公不能聆。独怜褚司徒，银柱老齐伶。
览古四十二首 其二十六,元末明初,杨维桢,青青五柳宅，贫无三径资。去参建威幕，为贫良亦非。彭泽八十日，胡为遽来归。乃知决然逝，非为乡里儿。首恶王休元，酒亦无所辞。华轩欲载我，我心讵能违。
览古四十二首 其二十七,元末明初,杨维桢,王湛蓄深器，世人不能窥。大慧实若愚，人遂以为痴。可怜济父子，同门不识之。何况隔千里，而欲求人知。
览古四十二首 其二十八,元末明初,杨维桢,羲之在东床，风操夙所称。蓝田誉转重，胡乃意不平。出吊曲在我，反恶固其情。以此悻悻死，无异匹妇轻。
览古四十二首 其二十九,元末明初,杨维桢,韩信卜母地，旁置万人庐。郭公卜邻水，长洲偶成墟。千秋杨子窆，投弃同江鱼。裸发何为者，厌魅开籧篨。孰借神丁火，焚却青囊书。
览古四十二首 其三十,元末明初,杨维桢,郭黁精术数，知晋必亡秦。逃秦远归晋，追兵杀亡臣。洛阳牛背叟，读书孝其亲。凉州未经破，先归忽如神。术人不灵已，哲士固全身。
览古四十二首 其三十二,元末明初,杨维桢,尝疑王孝子，素履朴且庄。门生服县役，径行想不扬。孝子躬馌具，磬折在道傍。门生役已脱，诡道由此行。
览古四十二首 其三十三,元末明初,杨维桢,郑州跛男子，识者惟客师。深沈有客量，不为同列知。唾而戒其弟，俛世一何卑。君看白水涧，沫额宣驽资。
览古四十二首 其三十四,元末明初,杨维桢,世疑狄文惠，不知娄师德。娄公吾不贤，此意人未识。古来嫌忌间，吾道忧比迹。
览古四十二首 其三十五,元末明初,杨维桢,开元刘神童，名字瑞一时。文学不济世，鞭算竞刀锥。招权啖士口，使不得有訾。任数不任道，兴利固如斯。
览古四十二首 其三十六,元末明初,杨维桢,小儿贺季真，弃官亦弃宅。远谒王道者，去问术黄白。何物袖中藏，去道万里隔。
览古四十二首 其三十七,元末明初,杨维桢,严家儿，八岁杀父姬，严家父称奇。养成虎豺恶，腐儒弄虎髭。嗟吁豺虎天早毙，七十慈亲免官婢。
览古四十二首 其三十九,元末明初,杨维桢,厚施而薄望，郭解愧朱家。大唐郭氏子，手剑寒奸邪。赙金四十万，主名不知夸。结客豪侠场，此客实无加。
览古四十二首 其四十,元末明初,杨维桢,昨日满头花，堂上争春妍。今朝大风起，花落玉津园。旧地易淮陕，取馘谐戎门。可怜于期首，不谢永州魂。
览古四十二首 其四十一,元末明初,杨维桢,东人送降款，西人纳降城。长沙李太守，誓死城不盟。高楼一举火，老稚同焦冥。
贸丝词,元末明初,杨维桢,鸣鸠毋止棘，止棘为摧薪。女子毋贸丝，贸丝为弃人。相逢誓作同穴亲，大礼如一失，结发不终身。外为狂夫暴，内为兄弟哂。寄语贸丝女，卜语不可信，况乃卜非真。
赵公子舞剑歌,元末明初,杨维桢,赵公子，千人英。读书万卷愁无成，负此长身九尺如长城。雪芙蓉，玉青骢，我将挟尔成大功。腰缠十万欲何往，直上北台观虎龙。道逢铁笛仙，把酒九峰前。酒酣为我拔剑起作浑脱伎，白虹绕地乌风旋。躩然指天天为穿，天狗堕地顽星坚。老铁酒酣为椎鼓，壮士冲冠发倒竖。老增撞斗何足为，鸿门突立卫真主。赵公子，千人英，为君酌酒肝胆倾。忍见东南吴楚坼，慎莫脱手踊跃逝去双龙精。君不见我家古铁三尺冰，粤砥荡磨新发硎。不学区区一人敌，上为天子匡前星。
送邓炼师祁雨歌,元末明初,杨维桢,东海水，枯沃焦，神工无处寻天瓢。松陵太平守，闵民苦疾呼。邓师诛寇妖，诛跛妖，役丁甲，蚩尤鼓风旗倒搜，插龙龙走白龙潭，迅霆夜擘干将匣。于乎县令不积薪，将军不拜井。炉烟一穗达丹诚，三日甘霖云万顷。君不见漕家粮船星火急，瓜州渡头河水涩。苍天苍天不悔祸，海民尽作枯鱼泣。邓师鬼工烦叱诃，稻田粒粒真珠多。松陵太守报新政，和气化作击壤尧民歌。
送史才叟迁上饶吏代冯元赠,元末明初,杨维桢,一门三相两封王。见说郎，美文章。收拾长才青眼是黄堂。柏府槐厅朝暮直披玉雪倚冰霜。灵山怀玉郁苍苍。古城隍，带仙房。瑶草紫芝随处发天香。尽道如今迁外好，只今朝风送玉琳琅。金缕唱，锦帆张。
送司农丞杭公还京诗,元末明初,杨维桢,十年农星晦无光，太史昨夜占五潢。国家大本重谷禄，曰奎曰胃明天仓。中书垣次大司农，署秩列九卿，尊大府，春耕藉亩冬藏冰，六十五官八九扈。杭公均输少卿属，赋足国家民亦足。农田漕运一时了，文如锦绣人如玉。归来奏仪帝曰俞，诏书宽大赐民租。太平治象今日见，不用再讲贞元宰相均田图。
送杨明归越觐亲,元末明初,杨维桢,天西白云天东飞，乌台春之乌依依。高堂游子归未归。堂前春草生春晖。行行舟发彭郎矶，勿遣霜霜露露沾人衣。
送客洞庭西,元末明初,杨维桢,送客洞庭西，雷堆青两两。陈殿出空明，吴城连苍莽。春随湖色深，风将潮声长。杨柳读书堂，芙蓉采菱桨。怀人故未休，望望欲成往。
送赵季文都水书吏考满诗,元末明初,杨维桢,勾吴水为国，桑田水相争。水大连陂湖，水小吞泖泾。高庐或凡垫，下土孰容耕。吴萌罹患久，都水置司平。治水亦多术，害去利始兴。侃侃赵公子，为吏有能声。弃流截高岸，芜塞开通塍。都府资治画，课最上农卿。迁官到州县，穑事话田更。推此泽物志，圣化相流行。
送薛推官诗,元末明初,杨维桢,有渊有清，又静且平。有照斯应，有挠有澄。我有疑臬，伊谁质之。我有枉罚，伊谁出之。孰夺我美，心如失之。虽夺我美，其用则迩。何以用之，骢马御史。虽骢马史，群吏之师，四方之纪。
重建海道都漕运万户府诗,元末明初,杨维桢,朔方圣人启中天，天府之国宅幽燕。帝车回旋统幅员，南海北海无中边。海陵餫饷至领颛，龙骧万斛谁开先。神人手执鲸鲵鞭，朝发扶桑暮咸渊。清明风生五两悬，不周风起人南还。炮云不作飏不颠，神灯在天大珠圆。帝曰开府其区堧，出台入省居才贤。将军来自西子阗，高明大屋重翚骞。十风五雨熟大田，天仓如泉积陈身。武夫翼艘挟飞仙，天人交赞利万全。漕臣奏功帝曰然，囷星煌煌千万年。
钟离春,元末明初,杨维桢,钟离春，臼头深目凹鼻唇，皮肤若烟面如尘。手有五色之綵线，为君补衮成天文。渐台之君荒且忮，明朝夷台作平地。太子择日正储位，钟离在宫齐国治。
食糠谣,元末明初,杨维桢,朝食糠，暮食糠，食糠不如彘与厖。君王雁鹜令，以粟甘易粮。吁嗟今茫茫，吁嗟何遑遑。
香山篇,元末明初,杨维桢,放舟脂塘曲，盘游湖上雷。雷鸣湖雨作，还作香山隈。美人斗香草，上有九畹栽。美人在何所，搴芳招归来。露下荆棘草，鹿上姑苏台。
唐刺史,元末明初,杨维桢,冒天海国皆王土，万里明珠贡天府。一从官守失仁人，牛马驱除化豺虎。蛮衣有习黄巾帽，蛮旗无字题王号。九重天子矜蛮情，黄敕加官非赏盗。君不见溪蛮改过归大唐，世授刺史以为常。乌乎坐令白雉修职贡，可是于今无越裳。
唐姬饮酒歌,元末明初,杨维桢,皇天倾，后土颓，王降世兮汉祚衰。王作黄泉兮誓相随，王死胡用吾身为。
夏驾石鼓辞,元末明初,杨维桢,周家十圜鼓，散落陈仓野。犹有夏驾石，盘盘驾之下。秦鞭血山骨，吴猎焦野火。夏鼓建不拔，石鸣知者寡。父老惧谶言，山空石长哑。
家仕叹,元末明初,杨维桢,小仕时为养，古有当会稽。岂能食其官，以官养旄倪。千金买作郡，万金收满车。三年递邮传，谁以民为家。
射罴行,元末明初,杨维桢,草枯燎发原野赤，老罴愤起千军敌。将军名号巴而思，白羽惯数黄狼肋。老罴决石如怒猊，将军立马攒霜蹄。满弓一射正贯脾，马前突立人而啼。南山白额当道卧，东西之人不敢过。少年匹马随噪呼，从渠生拔白额须。刳白额，作饭器，坐令泰山之妇歌好世。
桂水五千里 其一,元末明初,杨维桢,桂水五千里，春来波浪深。地消青草瘴，花发乳蕉林。
桂轩辞二章 其一,元末明初,杨维桢,桂树丛生兮轩之阳。沐雨露兮含风霜。王孙不归兮春草歇而不芳。轩中之人兮寿而康。折琼枝以为佩兮餐金粟以为粮。轩中之乐兮乐无央。
桓山鸟,元末明初,杨维桢,桓山鸟，鸣声一何悲。严父戒二子，分财无嫡支。父死未葬命一遗，两枝荆华摧一枝。呜呼桓山鸟，鸣声实堪悲。死隔别，生流离，百鸟闻之为嗟嗞。
海客行,元末明初,杨维桢,海客朱雀航，下有五凤房。三月发长干，六月下淮扬。青丝牵白日，罗幕西风凉。大姬劝金露，小姬弹空桑。中姬执药馔，调冰浣肝肠。海客睡不起，明晏赛神羊。
海峰亭诗,元末明初,杨维桢,神峰在何处？云在东海虚。下负六鳌首，上托群仙居。世人寻地脉，弱水垫轻羽。高人坐燕上，天游以蜚车。挥斥九清表，飘然隘中区。笑呼一蓬粒，贮在壶公壶。
涂山篇,元末明初,杨维桢,朝发一钱渡，暮宿三江潮。涂山有禅伯，饮我松间瓢。遂登福勋庙，还憩汪罔桥。涂翁不可诘，夜附山鬼妖。载吊漆姓人，负恶忍兜苗。既怀弯弓逆，可徒坐不朝。逆名不可训，姑以后至枭。涧硔洗遗骨，白日连山椒。
留肃子歌,元末明初,杨维桢,留肃子，草衣儒，居无室屋出无驴。十年落魄走吴下，一日奋迅游天都。自言袖有黄帝书，淮荒海盗及吴租。大臣不讳省中木，法官交讥台上乌。草衣言事不畏死，请剑欲斩崔司徒。
盐车重,元末明初,杨维桢,盐车重，盐车重，官骥牵不动。官铊私秤秤不平，秤秤束缚添畸令。盐车重，重奈何，畸令带多私转多。大商鬻不尽，私醝夹公引。乌乎江南转运涩如胶，漕吏议法方呶呶。
盐商行,元末明初,杨维桢,人生不愿万户侯，但愿盐利淮西头。人生不愿万金宅，但愿盐商千料舶。大农课盐析秋毫，凡民不敢争锥刀。盐商本是贱家子，独与王家埒富豪。亭丁焦头烧海榷，盐商洗手筹运握。大席一囊三百斤，漕津牛马千蹄角。司纲改法开新河，盐商添力莫谁何。大艘钲鼓顺流下，检制孰敢悬官铊。吁嗟海王不爱宝，夷吾筴之成伯道。如何后世严立法，祗与盐商成富媪。鲁中绮，蜀中罗，以盐起家数不多。只今谁补货殖传，绮罗往往甲州县。
秦刑篇,元末明初,杨维桢,秦刑悖圣教，其律毒如兵。大汉解倒悬，文网舒急绳。朝仪取杂用，千载骂鄙生。燕石觅玉质，郑调求韶声。如何良有司，尚欲复秦刑。
聂政篇,元末明初,杨维桢,齐国壮士侪要离，念母与姊生慈悲。既而母死姊同尸。乌乎丈夫一死泰山重，胡为轻付市井儿。
胭脂井,元末明初,杨维桢,井无水，荒龙椅。不得如，巴马子。仰天夜见黄姑星，水底喽喽话红鬼。井中之人不徇死，宫人斜在雷塘趾。
铁面郎，美赵御史也,元末明初,杨维桢,铁面郎，不愿白玉堂，愿着锦衣裳。上明天耳目，下见人肝肠。江南使者欺天隐，黄金车驮实虚牝。忽焉青天近，天目峰前见秋隼。父老出郭门，焚香拜使君。使君天上斗，斟酌元气成冬春。成冬春，立皇纪，董狐已修三国史，柱下惠文须出理。江南骢，行且止，万一谗邪塞天耳。手持尧时屈轶枝，独立殿前言国是。铁面郎，真御史。
骊山曲,元末明初,杨维桢,骊山郁崔嵬，宫阙金银开。月生鳷鹊观，云绕凤凰台。宫中红妆子，调笑春风媒。青鸟衔巾去，乳鹿巡花来。天王太白次，仓皇金粟堆。石马动秋色，羌枝连暮哀。只今瑶池水，八骏渴生埃。
宿瘤词,元末明初,杨维桢,采桑女，项如罂。受教采桑，不受教观大王。大王聘之居中房，旧衣不换新衣裳。采桑女，项如罂。宫中掩口笑喤喤，尧舜桀纣陈兴亡，中宫笑口惭且惶。服后服，正后宫，卑宫室，亲蚕桑。减弋猎，斥优倡。诸侯玉帛走东方，王上帝号声煌煌。
寄沈秋渊四绝句 其一,元末明初,杨维桢,大将军诰入酒市，贵公主镜落田家。不知有客琅玕所，独自吹笙醉碧霞。
崔小燕嫁辞,元末明初,杨维桢,阖闾城中三月春，流莺水边啼向人。崔家姊妹双燕子，踏青小靴红鹤觜。飞花和雨著衣裳，早装小娣嫁文央。离歌苦惜春光好，去去轻舟隔江岛。东人西人相合离，为君欢乐为君悲。
断腕楼,元末明初,杨维桢,老膻裹骨木叶山，飞楼突起穹庐间。云是阏支好风节，快斧斫断红丝腕。红丝腕，为谁断？群酋什什圹中满。赵家侍儿言太迫，阏支面赤情额额。岂如南朝司户妻，断臂旌门大字题。东舟小儿食虎气，引得南兵石桥至。抹搭河边牝豕啼，孽风吹楼作平地。
望洞庭,元末明初,杨维桢,琼田三万六千顷，七十二朵青莲开。道人铁精持在手，啸引紫凤朝蓬莱。龙子卧抱明月胎，须臾化作桃花腮。嗟尔云槎子，何处忽飞来。蓬莱之浅今几尺，黄河之清今几回。云槎子，云是江上来，但知东方生，卖药五湖上，不知张使者，北犯七斗魁。云槎子，吾与尔何哉，任公钓竿在东海，潮压桐江江上台。
梁家守藏奴,元末明初,杨维桢,将军椒房亲，跋扈阚如虎。嗟嗟孙家儿，岂识鸢肩主。有司夜捕帑，藏婢及人母。紫金与白珠，没入将军府。吁嗟乎，梁家婢，何太苦。不知将军妻，秦宫妇。三主六君七贵人，明日飞花乱红雨。
梦游沧海歌,元末明初,杨维桢,东海之东去国十万里，其洲名沧洲。地方五百里，上有璚涛玉浪，出没九岫如罗浮。风光长如二三月，琪花玉树不识人间秋。人鸟戏天鹿，昆吾鸣天球。橘子如斗，莲叶如舟。白凤如鸡，红鳞如牛。青瞳绿发紫绮裘，日夕洲上相嬉游。铁崖道人隘九州，凌风一舸来东沤。始青天开月如雪，锦袍着以黄金楼。楼中仙人睨物表，瑶笙引鹤缑山头。戏弄玉如意，击碎珊瑚钩。相招元处士，浩歌海西流。长梯上摘七十二朵之青菡萏，玉龙呼耕三万六千顷之昆仑丘。黄河清浅眼中见，海屋老人为我添新筹。
淇寡妇,元末明初,杨维桢,淇上有寡妇，始慕宋共姬。食贫以自守，笑诮怀猜疑。忽为盗所污，放僻靡不为。昔为淇妇宗，今为淇妇嗤。可怜困思反，不如贸丝儿。
祭曲江,元末明初,杨维桢,天子忆忠言，前此枉圣恩。始知龙虎道，即上是东门。
绿阴亭诗,元末明初,杨维桢,公子迈流俗，澹然薄世荣。华亭入幽邃，永日有余清。高梧罗前庭，修竹被两楹。重阴閟清昼，好鸟时一鸣。佳辰展芳燕，良会欣合并。清歌发绮席，鼓瑟更吹笙。群公尽词客，列座敬尘缨。言笑遂真性，觞咏畅幽情。清阴与日转，不知月东生。
菊逸之歌,元末明初,杨维桢,菊之澹兮北门之秋，菊之靖兮栗里之丘。菊之逸兮审夫去留，老余圃兮海之陬。饮菊泉兮谷之洲，征斯人兮吾谁与俦？
鄂国公,元末明初,杨维桢,玄武门前人蹀血，虬须天子谏凶孽。谁开贞观太平功，夺朔将军三寸铁。三寸铁，鄂国公，将军真有回无功。呜呼，海池一语开天听，手敕亲颁宫府定。人知房杜掌经纶，谁识将军善词命？善词命，万古之无谁与并？
野雉词,元末明初,杨维桢,野雉异兮家鸡，雉将雏兮栖栖。嫁刘季兮逐季飞，不逐季兮季狐疑。羽翼成兮两口苦无违。
隐君宅,元末明初,杨维桢,隐君宅中区，心游入天境。酌空引窊石，汲深出寒井。檐花度吹香，池叶漏天影。隐几鸣虚琴，悠然有真省。
鸿门会,元末明初,杨维桢,天迷关，地迷户，东龙白日西龙雨。撞钟饮酒愁海翻，碧火吹巢双猰貐。照天万古无二乌，残星破月开天余。座中有客天子气，左股七十二子连明珠。军声十万振屋瓦，拔剑当人面如赭。将军下马力拔山，气卷黄河酒中泻。剑光上天寒彗残，明朝画地分河山。将军呼龙将客走，石破青天撞玉斗。
黄金壕,元末明初,杨维桢,黄金壕，七丈高。帐前养子健如虎，虎行天下莫敢侮。掷戟生狼心，杀贼非杀父。脐光夜如漆，灯油金紫䙀。儿法不留，储金积谷将谁收？可怜司徒座中咤，一死不赦高阳侯。
傅道人歌,元末明初,杨维桢,祈连山人天骨奇，十五能运朱屠椎。二十报仇许人死，杀人不数舞阳儿。乡里不能容，官府不能治。猛气奚所托，仗剑归京师。京师杀柄司秋官，假尔爪牙虎豹关。今日尸一逆，明日诛一奸。朝食悖臣胆，莫食凶人肝。龙蛇见血性忽改，鸠隼化质身无难。寻师度关陕，弃家入嵩山。只今啖松久辟谷，剑埋三井飞精服。能联弥明石鼎句，能和商颜紫芝曲。客来启关不一语，但闻鼻息声满屋。乌台卿史卯金公，群邪胆落称人雄，囊封事毕志即东。谷城丈人有前约，三井洞前寻赤松。
善庆堂诗,元末明初,杨维桢,铁江泥泥，其流长深。奕奕新堂，有书有琴。有桥在高，有梓于阴。君子庆只，少伊氏之覃。宜尔家屋，和乐且湛。铁江汤汤，其流深长。奕奕新堂，凤鸣于阳。左书右琴，其椅其桐。君子居止，嘉宾式燕以庆。子孙乐只，寿考不忘。
堠子辞,元末明初,杨维桢,堠子个个复个个，十里五里官道课。行人捷径行，不从官道过。吁嗟堠傍岐转多，堠子荆棘如铜驼。
强氏母,元末明初,杨维桢,强氏母，毗陵人，年已八十又一春。强家郎，未七旬，五十入官教邑民。六十转官在邻郡，大府婉画方咨询。守将急移檄，候吏持在门。强家郎，捧檄告母母欣欣，一笑还一嚬。庭前大树风不停，孝子惜阴寸寸勤。强家郎，养母素不贫。食有祝鲠，寝有五色裀，其肯贪天之禄一日离其亲。年未及致事，辞檄奉晨曛。中书重尔天性真，驰文笺天天不嗔。赐尔孝子七品秩，绯衣姶妠青丝纶。强氏母，随牒封邑君。一阳复，为生辰，邑官里老走侁侁。上堂与母千百寿，烹羊炮豕罗鲑珍。强家母，抱牒谢天恩。强家郎，百拜百舞称雷尊。日日起居太夫人，项间寿带日见双绦文。眼前离立五世之儿孙，强家母，寿无匹，荣无伦。
彭义士歌,元末明初,杨维桢,八十长者新城彭，一生好义不好名。天历饥告江南氓，官家鬻爵令新行。嗟哉我彭粟有盈，内粟不与官爵争。岂惟内粟爵不争，民有乏逋我代庚。乏力我又代民耕，民流过门给炊烹。吁嗟尔民曷报彭，期以八百之长生。
游陈氏园有感,元末明初,杨维桢,陈家园，野塘基。千金花锦地，千年子孙期。历岁未半百，池台生橹葵。红楼在西家，无址遥相移。主公规戒石，草中字离离。妾流厮养妇，客散屠沽儿。尚有庭中树，高蔓女萝枝。飞来双燕子，岂识春风悲。嗟我陈家园，盛衰固有时。我闻陈主公，义侠犹见推。挥金周所急，解佩酬相知。君不见西家龌龊子，生女作门楣。娇客灭门户，重令后人嗤。
湖中女,元末明初,杨维桢,湖中水，滑如脂，湖中女，芙蓉姿。湖中小桨荡莲叶，唱得吴王白雪词。轻裙利屐踏雁足，为客高歌激明目。生年不作人家妇，东人西人换恩主。主家薄倖非三从，归来抱瑟弹孤鸿。君不见东家女伴粗且丑，嫁得比邻呼阿忪。
湖龙姑曲,元末明初,杨维桢,湖风起，浪如山，银城雪屋相飞翻。白鼍竖尾月中泣，倒卷君山轻一粒。浪中拍碎岳阳楼，万斛龙骧半空立。雨工骑羊鞭迅雷，红旗白盖蚩尤开。青娥鬒发红蓝腮，紫丝络头双黄能，《神弦》歌急龙姑来。
湘灵操,元末明初,杨维桢,湘之水兮九支，湘之山兮九疑。皇一去兮何时归，攀龙髯兮逐龙飞。生同宫，死同穴，招皇衣兮复皇辙。九疑水，九疑山，九疑辙迹在其间。望飞龙兮未来还。湘之泪兮成水，湘之石兮成斑。
焦尾辞,元末明初,杨维桢,焦尾器犹在，焦尾音无遗。眷兹古人器，縆以今人丝。纤手弄掩抑，类作箜篌悲。赤城有佳士，今人古人师。独作古先操，颀然如见之。饮以化人酒，此味从谁知。
琵琶怨,元末明初,杨维桢,蜀丝鸳鸯织锦绦，逻檀凤皇斲金槽。弦抽瓮茧五色毫，双成十指声嘈嘈。冢头青草天山雪，眼中红冰嵬下血。哀弦凄断感精烈，池上蕤宾跃方铁。
禽演赠丁道人,元末明初,杨维桢,令威仙人归故林，白昼飞下天门深。一千年人忽作鹤，二十八宿皆为禽。俛头垂翅听驱使，走报祸福不敢喑。南方朱鸟献奇状，部领其属来骎骎。毛鳞裸介各异态，肖像妙合天地心。翩然谢客欲高举，便恐灭迹丹霞岑。东州名山指华顶，碧天倒坠青瑶簪。人间华表或可拟，驭风时复来相寻。
紫芝曲,元末明初,杨维桢,商山巍巍，上有紫芝。采芝可疗饥，何独西山薇。西伯养老去古远，而独夫杀士，吾将畴依。卯金之子海内威，罗络齮龁将奚为。平生不识下邳儿，肯从汉邸同儿戏，禄里绮里无人知。
联句书桂隐主人斋壁,元末明初,杨维桢,九凤山阳漂渎阴，十年曾记此登临。仙人一去橘破斗，小山重招花作金。勺水研池圆洗胆，老蕉书叶倒抽心。瞿昙像现云生壁，木客诗成风满林。白马胡僧经写贝，青乌方士石旋针。六花雪舞昆吾剑，一索珠悬斛律琴。出柙怒号斑额兽，镇笼解语雪衣禽。掀髯自作苏门啸，抱膝谁歌梁甫吟。联得弥明诗句就，内中韶濩有遗音。
舒刺客,元末明初,杨维桢,舒壮士，智如张子房，胆如赵子龙。神州地入黄旗东，壮士手挽回天功。探虎入虎穴，壮士沃焦心火热。怒潮一卷石头城，匕尖已带乖龙血。闇中三耳走鬼工，百日淬匕一日穷。座中火位剉杌肉，壮士灭迹孤飞鸿。柯坛劫盟地还鲁，舞阳小儿何足数。博浪沙头力士归，为韩报仇仇必虏。于乎大将军，万夫雄，赤心报国为先锋。如何马头交剑不斫贼，却留小惠誇丁公。
遂初堂,元末明初,杨维桢,莺之湖兮清且腴，溉我田畴兮舄卤为畬。出有航兮食有鱼。归欤归欤，我亲我娱。亲虽逝兮，我心在庐。遂吾遂兮，我心之初遂兮，乌知其余？
道人一亩宅,元末明初,杨维桢,道人一亩宅，乃在清江浔。山童解迎客，开户花木深。幽草有远意，仙禽无俗音。剑气或成虎，丹光欲流金。丸中探日月，画前见天心。
道人歌,元末明初,杨维桢,道人飞来朗风岑，玄都上下三青禽。榑桑已作青海断，鳌丘又逐罗浮沉。初见蜍精生月腹，前身捣药㜑娑阴。还仙服食终恍惚，天上仙骸成积林。手持女娲百炼笛，笛中吹破天地心。天地心，何高深，八千岁，无知音。
慈母爱,元末明初,杨维桢,慈母爱，爱幼雏，赵家光义为皇储。龙行虎步状日异，狗趋鹰附势日殊。膝下岂无六尺孤，阿昭阿美非呱呱。夜闼鬼静灯模糊，大雪漏下四鼓余。百官不执董狐笔，孤儿寡嫂夫何呼？于乎，床前戳地银柱斧，祸在韩王金匮书。
新店民,元末明初,杨维桢,贞元天子愎且疑，贞元朝廷先谏司。吏格诏书虐征敛，天子九重殊未知。穷冬猎骑新店下，老氓不识天颜威。敢以刍荛动天听，不将瓜果徼私恩。内相贽，外相泌，知无不言言不欺。如何善言疾苦不如奇？
碎玉杯,元末明初,杨维桢,唐太弟，礼贤能。玉杯传玩轻国士，宝器何重士何轻？元城老臣怒生瘿，取杯掷地玻璃声。唐太弟，谢君罪，比君笔头公，荣名千万载。
篯铿词,元末明初,杨维桢,殷有贤大夫，黄发眉双白。男女欲不绝，饮食谷不辟。四十九室家，五十二嗣息。岂是山泽癯，咽漱炼精魄。广成至道本自然，有人得之同寿域。君不见孔子窃比我老彭，老彭之寿称以德。
虞美人行,元末明初,杨维桢,拔山将军气如虎，神骓如龙蹋天下。将军战败歌楚歌，美人一死能自许。苍皇伏剑荅危主，不为野雉随仇虏。江边碧血吹青雨，化作春芳悲汉土。
雉城曲,元末明初,杨维桢,荡舟横塘去，塘上野鸳鸯。鸳鸯忽飞去，相见双女郎。齐唱雉城曲，共制夫容裳。手洗藕花露，劝君荷叶囊。何以报永好，解佩双明珰。妾住雉城里，不是雉城倡。
雉朝飞,元末明初,杨维桢,雉朝飞，一雄挟一雌，雄死雌誓黄泥归。卫女嫁齐子，未及夫与妻。青缡绾素结，一死与之齐。人言卫女荡且离，乌得冢中有雉飞？琴声鼓之闻者悲。
雷海青,元末明初,杨维桢,雷乐工，先王使侍华清宫。营州羯奴作天子，梨园弟子群相从。雷乐工，投乐器，恸哭西风双血泪。凝碧池头刀谩攒，试马柱前詈不畏。于乎，雷乐工，既解此，何不筑中置一匕？
漫成 其一,元末明初,杨维桢,四十已过五十来，白日一半夜相催。劝君秉烛须秉烛，七十光阴能几回。
漫成 其二,元末明初,杨维桢,西邻昨夜哭暴卒，东家今日悲免官。今日不知来日事，人生可放酒杯乾。
漫成 其三,元末明初,杨维桢,徐家园里野莺啼，张家楼头客燕栖。千金买宅作邮传，何处高垣大字题。
瘦马行,元末明初,杨维桢,瘦马青海种，新自流沙至。市门顾不售，千金价无二。肉骀大项领，疋帛可收致。天寒道里愁，伏枥消远志。瘦马虽伶仃，毅有千里气。世无牙与青，瘦马与谁试。
箕山操,元末明初,杨维桢,箕之山兮可耕而樵。箕之水兮可饮而游。牵牛何来兮饮吾上流。彼以天下让兮我以之逃。世岂无尧兮应尧之求。吾与尧友兮不与尧忧。
箕斗歌,元末明初,杨维桢,计孛怯梼杌，紫木背文章。我生之宿直箕斗，不愁斟酌愁簸扬。斗之柄，实司天，箕之风，由犯月。箕胡为，张口吻，斗胡为，閟喉舌。骑箕尾，愬阊阖。屏谗邪，正出纳。文昌开，箕斗合。
箫杖歌,元末明初,杨维桢,空心劲草琅玕节，瘦如笔枝赤如铁。壶公手中曾掷之，黄公石上飞星裂。玑天道人双眼青，见之不减九节藤。神丁未窥混沌窍，中有万壑铜龙声。道人亲凿崆峒玉，九漏玲珑尺度足。黑蛇飞来膝上横，道人手中啸鸾鹄。自言奇音不敢作，寒星堕地风折岳。去年台山解虎斗，今年狼山敲豸角。铁崖相见洞庭东，腰间笛佩苍精龙。湘江雨脚吹雌风，相呼道人木上座，杖陂水拔须眉峰。
蔡君俊五世家庆图诗,元末明初,杨维桢,蔡家肉谱繇司徒，西蜀蔓衍云间居。胡笳一洗怨女孤，世世解读中郎书。传家五叶忠孝俱，郁葱佳气无时无。有母有母徐卿徐，生儿衮衮麒麟驹。桧岩老仙老不枯，岩前双桂云敷腴。绣舆从以斑斓裾，或拜或立或步趋。登堂好弄如群鱼，中有一人美且都。柏垣成阴返慈乌，平反一笑堂上娱，春衫初试如舞雩。樵青渔童侍两隅，坐中有客皆鸿儒。晴帘花吹引香篆，午窗竹雨鸣茶炉。不知人间有金屋，弱海之外为蓬壶。只今诸孙税绷襦，文采个个成于菟。王阶清梦追尔祖，种德政与槐阴符。太夫人在锡冠帔，曾玄满眼纡青朱。纡青朱，剩买丹青添画图。
鲛人曲,元末明初,杨维桢,鲛人居，钱塘湖。自从剑客过湖去，世人不识真仙儒。灵丹掷湖水，湖水清如酤。江妃惜不得，贮在明月壶。鲛人夜饮明月腴，夜光化作眼中珠。手擎莲叶盘一株，盘中走珠汞不如。世人无仙意，波心荡漾青头凫。烹龙炮凤日日千金厨，何以洒君心热宁君躯。洒君热，宁君躯，须饮鲛人明月珠。
履霜操,元末明初,杨维桢,霜鲜鲜兮草戋戋，儿独履兮儿宿野田。衣荷之叶兮叶易穿，采楟花以为食兮食不下咽。嗟儿天父兮天胡有偏，我不父顺兮宁不儿怜，履晨霜兮泣吾天。
樗蒲行,元末明初,杨维桢,七十说不合，片谈立封侯。百战失飞臂，斗酒得凉州。人言遇不遇，不系人劣优。亡羊与得鹿，等付卢雉投。独不见张公座上三大户，胡为百万一掷成私骰。
磔鸩,元末明初,杨维桢,蕲州鬼，鬼来恶，蕲州鸩，鸩何凶。声如万腰鼓，百鸟不敢鸣。委地一片羽，百草不敢生。如何崇家栅养相夸矜。司隶忽上奏，焚灭不留形。秋官司天法，杀物自有刑。啧啧驱我嫉，鳻鳻劝我耕。天何生尔毒，毒作人中兵。我愿天悔祸，仁凤下虞廷。
题子昂五花马图,元末明初,杨维桢,赵公马癖如邓公，曾骑赐马真龙骢。沤波亭上风日静，想像天厩图真龙。乌云满身云满足，紫焰珠光夺双目。九花风细虬欲飞，五色波清锦初浴。只今买骨黄金台，圉家豢牧皆驽材。将军临阵托生死，照陵石马空遗哀。此图年深神亦化，后来何人夸笔亚。不见真龙空见画，犹得千金索高价。
题王粲登楼图,元末明初,杨维桢,临洮水涸铜人毁，西园青青草千里。秦川公子走乱离，瘦马疲童面如鬼。俊君威名跨海南，虎视走鹿何眈眈。可怜膝下尽豚犬，谁复大厦收楩楠？落月楼头髀空拊，目断神州隔风雨。平生不识大耳公，座上客归丞相府。春深铜雀眼中蒿，揽涕尚复思登高。江山破碎非旧土，版图何日还金刀。荆台高楼已荆棘，丹青写赋工何益。君不见袁家有客能骂贼，将军头风重草檄。
题朱莲峰梦游仙宫殿明日偕见西辨章进凝香阁诗,元末明初,杨维桢,青莲老人青佩环，自言昨夜梦游海上天梯山。天梯之山三万八千丈，琼台双阙开天关。赤藤飞上最绝顶，千树琪花散晴影。通明前殿上觐玉虚翁，左面长眉瞳炯炯。玉翁元是太极仙，手弄两丸日月旋。天扃地户司启闭，玄牝一钥开天先。青莲老人南极裔，泰华开花一千岁。大人赋奏马文园，玉藕如船浇渴肺。殿前作诗明月光，光采下彻下土中书堂。明朝写得凝香章，蝴蝶飞来七宝床。
题夏氏槐梦轩,元末明初,杨维桢,何人觅得大槐国，国在人间人不识。五马既赴南柯侯，千金更选东床客。金鸡一声叫东方，蝴蝶飞来春一场。君不见绿林铜虎郎，匍匐尚拜蚍蜉王。
题清閟堂雪蕉图,元末明初,杨维桢,洛阳城中雪冥冥，袁家竹屋如箳篂。老人僵卧木偶形，不知太守来扣扃。辋川画得洛阳亭，千载好事图方屏。寒林脱叶风寥泠，胡为见此芭蕉青。花房倒抽玉胆瓶，盐华乱点青鸾翎。阶前老石如秃丁，银瘤玉瘿鲨星星。呜呼妙笔王右丞，陨霜不杀讥麟经。右丞执政身彤廷，燮理无乃迷天刑。胡笳一声吹羯腥，血沥劲草啼精灵。呜呼尔身如蕉不如蓂，凝碧池上先秋零。
题逸乐子卷,元末明初,杨维桢,烟水风尘外，先生一草堂。干时无战策，却老有丹方。蒲叶钞书短，松花酿酒香。有时歌欸乃，小艇在沧浪。
题谢氏一勺轩,元末明初,杨维桢,一勺水，不满斗。我吸之，勺在手。上连天津尾，下泄海焦口。主人饮，小池凿；吾蔀青，天纳牖。吾铁崖道人韪之曰：有人悟此环，云梦吞八九。
髯将军,元末明初,杨维桢,髯将军，将之武，相之文。文武长才不世出，将军兼之今绝伦。阵法本天地，兵机侔鬼神。八门遁丁甲，六花散风云。楼船旌旆龙矫矫，云关金鼓雷磤磤。水犀枝战悍鲸帖，陆兕出柙妖狐奔。风尘澒洞翳日月，紫髯一拂开朝昏。上马谈兵被裘带，下马降礼陈壶尊。于乎昔人恨随陆无武、绛灌无文，将军之武平祸难，将军之文焕经纶。髯将军，受斧钺，承华勋。净除国妖雪国耻，制礼作乐归相天王尊。
鹤跹跹,元末明初,杨维桢,鹤跹跹，乘君轩。肉翅重，不复戾九天。不如地上鸡，乃得窃药随飞仙。
蹋鞠篇 其二,元末明初,杨维桢,金鞭齐停马上郎，落花旋风打毬场，绣轮掷过东家墙。东家墙，噪双燕。平头奴，摇便面。
蹋鞠篇 其一,元末明初,杨维桢,江南女儿花娟娟，五花绣出葵花圆，蹋花上下双文鸳。双文鸳，玉连琐。髻斜斜，马初堕。
鹰马辞,元末明初,杨维桢,鹰使司漏，马使警偷。臧者守杼，获者运牛。彼此职废，空抱主忧。君不见薛恭尹赏各有所，两地一易俱称优。
警雕三章 其一,元末明初,杨维桢,吁嗟乎雕来兮，汝趾不爪兮臂不翎。横口坚齿长眉目兮，曾不钩吻而金睛。胡为肆攫搏兮勇凭陵，称人类兮负鸟名。吁嗟雕兮反已灵，庠序汝乡兮衣冠汝朋。
醴泉辞,元末明初,杨维桢,醴泉兮无源，灵芝兮无根。如何求俟兮，而欲求乎人门。
黥面奴,元末明初,杨维桢,黥面奴，花作骨，锦作肠，行年十四善文章。君臣赋诗及妃后，黥奴代诗毫捷走。狎臣夺爵知几筹？黥奴兼才夸八斗。桑阴既引武家郎，小崔更入中书堂。春宫节悯痛至骨，一剑肯贷临淄王？呜呼，巨神秤，称天下，黥奴手，那可把？谁向朱屠借铁锤，锤杀司衡巨神者！
钟藤辞,元末明初,杨维桢,南有美木，钟藤束只。钟藤日肥，美木削只。于乎孤刚，柔恶毙之。孰操斧斤，为我理之。
乌夜啼,元末明初,杨维桢,茏葱高树青门西，夜夜栖乌来上啼。报君凶，报君喜，愿君高树成连理。啼乌夜夜八九子，莫使君家高树移，乌生八九乌散飞。
连理枝,元末明初,杨维桢,主家连理木，昨夜一枝零。野藤沿别树，相托万年青。
寄绍兴吕左丞,元末明初,陈秀民,后来江左英贤传，又是淮西保相家。见说锦袍酣战罢，不惊越女采荷花。
十一月晦与同幕诸公登南高峰因过湖上小集二首 其二,元末明初,陈基,落日湖头舣画船，买鱼沽酒不论钱。共过天下登临地，却忆官家全盛年。绿水映霞红胜锦，远山凝黛澹如烟。相携此夕干戈际，一听笙歌一慨然。
淮阴杂兴四首 其一,元末明初,陈基,千里相逢淮海滨，一枝谁寄岭梅春？老来易感山阳笛，年少休轻胯下人。失侣雁如秦逐客，畏寒花似楚遗民。每过百战疮痍地，立马西风为损神。
题玉山草堂,元末明初,陈基,隐居家住玉山阿，新制茅堂接薜萝。翡翠飞来春雨歇，麝香眠处落花多。《竹枝》已听巴人调，桂树仍闻楚客歌。明日扁舟入青浦，不堪离思隔沧波。
分署望凤凰山,元末明初,陈基,秋气日以佳，微云不成雨。青山天际来，与我为宾主。飞龙及舞凤，突兀在庭户。须臾雾霭收，草树粲堪数。謇予麋鹿姿，讵意婴圭组。蹙缩匪天真，驱驰漫尘土。偶坐属无喧，晴容湛空宇。欲去复踟蹰，此意谁当与。
夏夜怀李尚志,元末明初,陈基,蟋蟀已在壁，烦暑犹未歇。离居感时序，忧端难断绝。绿树含微风，明河湛初月。念子行未归，徘徊至明发。
裁衣曲,元末明初,陈基,殷勤织纨绮，寸寸成文理。裁作远人衣，缝缝不敢迟。裁衣不怕剪刀寒，寄远唯忧行路难。临裁更忆身长短，只恐边城衣带缓。银灯照壁忽垂花，万一衣成人到家。
寄刘仲原经历,元末明初,陈雷,鸳鸯湖水漾晴晖，镜里遥峰入望微。槐荫午衙书帙静，莲香秋幕吏人稀。青云步稳名逾重，白石歌长愿已违。他日相逢话畴昔，应怜憔悴不胜衣。
西津夜泊,元末明初,周棐,孤帆夜落石桥西，桥外青山入会稽。卧听海潮吹地转，起看江月向人低。一春衰谢怜皮骨，万国艰虞厌鼓鼙。何处客船歌《水调》，令人归思益凄迷。
送曹广文赋得富览亭,元末明初,周棐,危亭突兀斗城阴，风物苍茫入望沈。万古东南多壮观，百年豪杰几豋临。夜中日出扶桑近，天外江流滟滪深。好趁归帆拂天姥，共凭寥廓寄微吟。
十二月乐词（并引） 其一 七月,元末明初,孟昉,星依云渚溅溅，露零玉液涓涓。宝砌衰兰剪剪，碧天如练，光摇北斗阑干。
古意三首 其三,元末明初,叶颙,夷齐偕盗蹠，耳目略相类。樗栎杂倚桐，枝叶良不异。薰莸稍有殊，妍丑从此始。凫短鹤翎长，谅不殊此理。得失了莫齐，一笑天地里。
我出何所适,元末明初,叶颙,我出何所适，行吟对清晖。著我烟霞屐，制我芙蓉衣。天风扶瘦策，山云锁幽扉。下同麋鹿游，上与猿鹤飞。小草陈野色，幽花发余辉。无一不自得，深愧畴昔非。嗟彼世网中，对面触祸机。樽俎潜鸩毒，笑谈杂嘲讥。甘心陷危辱，畴能察先几。世缘吾已断，世好吾已微。惟有金华峰，相看不曾违。荣华虽足贵，林泉不如归。去去不复返，永食南山薇。
我家北山下,元末明初,叶颙,我家北山下，脱冠解尘襟。古屋三五间，秋风白云深。功名不挂口，岂受岁月侵。青山长在眼，白发任满簪。有酒可以斟，有诗可以吟。野禽可当曲，涧水可当琴。醉行无雅态，狂歌有余音。逍遥黄叶径，萧散清风林。凉飙吹我鬓，凉月洗我心。风静月不留，我心无古今。
题唐子华春云出谷图,元末明初,叶颙,云住山色佳，云去山骨瘦。云物屡变更，青山但如旧。子华亦何人，胸有山水痼。嵯峨万叠青，收拾在尺素。春云去何之，出谷渐弥布。滃郁复氤氲，天下期盖覆。或然化甘霖，江山起烟雾。枯槁及林木，巨细沾雨露。慎勿谩遮天，掩蔽激众怒。无心我亦云，偶出非有故。读书幸不多，早被儒冠误。巍然抗高节，要与云同步。得失费卷舒，坐阅岁月度。富贵情易图，不义愧攀附。负郭二顷田，自足慰衰暮。慇勤送云出，我欲寻归路。
挽琳荆山上人,元末明初,叶颙,大德庚子春，生我及此公。同庚复同道，同游金芙蓉。穷途事多违，志愿始不同。公葺芰荷衣，长啸栖丹峰。赋诗杂风骚，屈宋或可宗。字画尤俊健，下笔侪王钟。颠张与醉素，岂敢称书工。从容笑语间，已足惊儿童。况负此二长，尽可开盲聋。奈何知者寡，栖栖叹无逢。我抱七尺躯，混迹尘埃中。开口谈世事，吐气如长虹。性僻多忤物，世俗似不容。拂衣青山下，浩歌乐无穷。长琴弹夜月，短笛吹天风。无可无不可，岂复忧穷通。公今已下世，年寿胡不丰。我老天地里，岿然成一翁。平生袜线才，愧乏补报功。同生不同归，又复异始终。出处了莫齐，叹息天宇空。
题松云斋十五韵,元末明初,叶颙,青松如舞蛟，白云如游龙。龙游化甘雨，与世为年丰。蛟舞散清影，利爪拿高穹。二者无限奇，尽入幽人宫。幽人室悬磬，隐约松云中。松秀悦耳目，云生荡心胸。读书坐云石，鼓琴杂松风。无往不自得，深喜世虑空。披云采松花，何啻食万钟。万钟食有尽，松花味无穷。松云幸无恙，天地同始终。扶筇一相顾，摩云抚孤松。问松几何年，适与云会同。松静了不言，云去寻无踪。回首万峰顶，但见山重重。
云门道中,元末明初,金涓,三月山南路，村村叫杜鹃。白云千嶂晓，斜月一溪烟。水冷长松井，春香小荠田。何时移别业，来往绣湖边。
同李主敬赋周炼师渔樵耕牧诗四章章十二句 其一,元末明初,郭钰,子何为渔，碧海之丘。长虹为纶月为钩，六鳌昂首相向愁。眼看海水不扬波，扁舟稳系珊瑚柯。邂逅徐家儿与女，拔剑屠龙共君煮。烟淡淡，雨疏疏。人间弹铗食无鱼，吁嗟归来乎，吾与尔渔。
同李主敬赋周炼师渔樵耕牧诗四章章十二句 其二,元末明初,郭钰,子何为樵，阆苑之东。琼林玉树朝露浓，携斤剪尽荆榛丛。松下童子知何客，长日围棋看不得。笑杀吴刚愁满霜，千古桂枝碍明月。石磊磊，路迢迢。人间饥火烧心焦，吁嗟归来乎，吾与尔樵。
六月五日偶成,元末明初,倪瓒,坐看青苔欲上衣，一池春水霭余晖。荒村尽日无车马，时有残云伴鹤归。
题郑所南兰,元末明初,倪瓒,秋风兰蕙化为茅，南国凄凉气已消。只有所南心不改，泪泉和墨写《离骚》。
三月一日自松陵过华亭,元末明初,倪瓒,竹西莺语太丁宁，斜日山光澹翠屏。春与繁花俱欲谢，愁如中酒不能醒。鸥明野水孤帆影，鹘没长天远树青。舟楫何堪久留滞，更穷幽赏过华亭。
与伯雨登溪山胜概楼,元末明初,倪瓒,楼下清溪夏亦寒，溪头个个白鸥闲。风回绿卷平堤水，林缺青分隔岸山。若士振衣千仞表，何人泛宅五湖间。绝怜与子同清赏，拟向云霄共往还。
东林隐所寄陆征士,元末明初,倪瓒,寝扉桃李昼阴阴，耕凿居人有远心。一夜池塘春草绿，孤村风雨落花深。不嗔野老群争席，时有游鱼出听琴。白发多情陆征士，松间石上续幽吟。
北里,元末明初,倪瓒,舍北舍南来往少，自无人觅野夫家。鸠鸣桑上还催种，人语烟中始焙茶。池水云笼芳草气，井床露净碧桐花。綀衣挂石生幽梦，睡起行吟到日斜。
对酒,元末明初,倪瓒,题诗石壁上，把酒长松间。远水白云度，晴天孤鹤还。虚亭映苔竹，聊此息跻攀。坐久日已夕，春鸟声关关。
别章鍊师,元末明初,倪瓒,方舟共济春江阔，访我寒烟菰苇中。鼓柁斜冲蘋叶雨，钩帘半怯杏花风。仙人坛上芝应碧，玉女窗中桃未红。拟趁轻帆数来往，缥壶不惜酒如空。
听袁子方弹琴,元末明初,倪瓒,蕙帐凝夕清，高堂流月明。芳琴发绮席，列坐散繁缨。回翔别鹄意，缥缈孤鸾鸣。一写冰霜操，掩抑寄余情。
怀归,元末明初,倪瓒,久客怀归思惘然，松间茆屋女萝牵。三杯桃李春风酒，一榻菰蒲夜雨船。鸿迹偶曾留雪渚，鹤情原只在芝田。他乡未若还家乐，绿树年年叫杜鹃。
垂虹亭,元末明初,倪瓒,虚阁春城外，澄湖暮雨边。飞云忽入户，去鸟欲穷天。林屋青西映，吴松碧左连。登临感时物，快吸酒如川。
荒村,元末明初,倪瓒,踽踽荒村客，悠悠远道情。竹梧秋雨碧，荷芰晚波明。穴鼠能人拱，池鹅类鹤鸣。萧条阮遥集，几屐了余生。
桂花,元末明初,倪瓒,桂花留晚色，帘影淡秋光。靡靡风还落，菲菲夜未央。玉绳低缺月，金鸭罢焚香。忽起故园想，泠然归梦长。
寄熙本明二首 其一,元末明初,倪瓒,在山无事入城中，每问归樵得信通。松室夜灯禅影瘦，石潭秋水道心空。幽扉独掩林间雨，疏磬遥传谷口风。几度行吟欲相觅，乱流深涧隔西东。
题画赠王仲和,元末明初,倪瓒,曾住南湖宅，于今已十年。丛筠还自翳，乔木故依然。雨杂鸣渠溜，云连煮朮烟。何时重相过，烂醉得佳眠。
己卯正月十八日与申屠彦德游虎丘得客字,元末明初,倪瓒,余适偶入城，本是山中客。舟经二王宅，吊古览陈迹。松阴始亭午，岚气忽敛夕。欲去仍徘徊，题诗满苔石。
丙子岁十月八日夜泊阊门将还溪上有怀友仁陆征君,元末明初,倪瓒,明发辞吴会，移舟夜淹泊。空宇垂繁星，微云暝前郭。沈沈抱冲素，悄悄伤离索。归扫松径苔，迟君践幽约。
刘君元晖八月十四日邀余玩月快雪斋中命余诗因赋,元末明初,倪瓒,卷帘见月形神清，疑是山阴夜雪明。长歌欲觅剡溪戴，怅然停杯远恨生。尔营茅斋名快雪，邀我吹笙弄明月。明星如银浮翳消，垂露成帷桂花发。酒波荡漾天河倾，笙声袅袅秋风咽。古人与我不并世，鹤思鸥情迥愁绝。
早春对雨寄怀张外史,元末明初,倪瓒,林卧苦泥雨，忧来不可绝。掀帷望天际，春风吹木末。飞萝散成雾，细草绿如发。念子独高世，南山修隐诀。抚弄无弦琴，招邀青天月。神安形不彫，迹高行自洁。思之不可见，饥渴何由歇。愿为鸾鹄翔，南游拂松雪。
池莲咏,元末明初,倪瓒,回翔波间风，的历叶上露。清池结素彩，华月映微步。云阴花房敛，雨歇芳气度。欲去拾明珰，踟蹰惜迟暮。
述怀,元末明初,倪瓒,读书衡茅下，秋深黄叶多。原上见远山，被褐起行歌。依依墟里间，农叟荷蓧过。华林散清月，寒水澹无波。遐哉栖遁情，身外岂有他。人生行乐耳，富贵将如何。
春日云林斋居,元末明初,倪瓒,池泉春涨深，径苔夕阴满。讽咏《紫霞篇》，驰情华阳馆。晴岚拂书幌，飞花浮茗碗。阶下松粉黄，窗间云气暖。石梁萝茑垂，翳翳行踪断。非与世相违，冥栖久忘返。
寄李隐者,元末明初,倪瓒,南汀新月色，照见水中蘋。便欲乘清影，缘源访隐沦。君住钿山湖，绿酒松花春。梦披寒雪去，疑是剡溪滨。
人月圆,元末明初,倪瓒,伤心莫问前朝事，重上越王台。鹧鸪啼处，东风草绿，残照花开。怅然孤啸，青山故国，乔木苍苔。当时明月，依依素影，何处飞来。
人月圆,元末明初,倪瓒,惊回一枕当年梦，渔唱起南津。画屏云嶂，池塘春草，无限消魂。旧家应在，梧桐覆井，杨柳藏门。闲身空老，孤篷听雨，灯火江村。
太常引 伤逝,元末明初,倪瓒,门前杨柳密藏鸦。春事到桐花。敲火试新茶。想月佩、云衣故家。苔生雨馆，尘凝锦瑟，寂寞听鸣蛙。芳草际天涯。蝶栩栩、春晖梦华。
太常引 寿彝斋,元末明初,倪瓒,柳阴濯足水侵矶。香度野蔷薇。芳草绿萋萋。问何事、王孙未归。一壶浊酒，一声清唱，帘幕燕双飞。风暖试轻衣。介眉寿、遥瞻翠微。
忆秦娥,元末明初,倪瓒,参差玉。笙声暮起瑶台曲。瑶台曲。轻风香浸，夜凉肌粟。黄云巧缀飞霞绿。清吟未断秋霖续。秋霖续。恐辜花意，倒尊中醁。
忆秦娥,元末明初,倪瓒,扶疏玉。蟾宫树影阑干曲。阑干曲。一襟香露，几枝金粟。姮娥镜里秋云绿。无端风雨声相续。声相续。不须澄霁，为沽醽醁。
如梦令,元末明初,倪瓒,削迹松陵华寓。藏密白云深处。造物已安排，万事何须先虑。归去。归去。海鹤山猿同住。
江城子,元末明初,倪瓒,满城风雨近重阳。湿秋光。暗横塘。萧瑟汀蒲，岸柳送凄凉。亲旧登高前日梦，松菊径，也应荒。堪将何物比愁长。绿泱泱。绕秋江。流到天涯，盘屈九回肠。烟外青萍飞白鸟，归路阻，思微茫。
江城子 感旧,元末明初,倪瓒,窗前翠影湿芭蕉。雨潇潇。思无聊。梦入故园，山水碧迢迢。依旧当年行乐地，香径杳，绿苔饶。沉香火底坐吹箫。忆妖娆。想风标。同步芙蓉，花畔赤阑桥。渔唱一声惊梦觉，无觅处，不堪招。
南乡子 东林桥雨篷梦归,元末明初,倪瓒,篷上雨潺潺。篷底幽人梦故山。涧户林扉元不闭，萧闲。只有飞云可往还。波冷玉珊珊。一壑松风引佩环。咏得池塘春草句，更阑。行尽千峰半霎间。
柳梢青 赠妓小琼英,元末明初,倪瓒,楼上玉笙吹彻。白露冷、飞琼佩玦。黛浅含颦，香残栖梦，子规啼月。扬州往事荒凉，有多少、愁萦思结。燕语空梁，鸥盟寒渚，画阑飘雪。
清平乐 在荆溪作,元末明初,倪瓒,汀烟溪树。总是伤心处。望断溪流东北注。梦逐孤云归去。山花野鸟初春。渔郎樵叟南津。谁识摧颓老子，醉人推骂从嗔。
鹊桥仙,元末明初,倪瓒,富豪休恃。英雄休使。一旦繁华如洗。鹊巢何事借鸠居，看数载、主三易矣。东家烟起。西家烟起。无复碧翚朱棨。我来重宿半间云，算旧制、唯余此耳。
蝶恋花,元末明初,倪瓒,夜永愁人偏起早。客鬓萧萧，镜里看枯槁。雨叶铺庭风为扫。闭门寂寞生秋草。行路难行悲远道。说着客行，真个令人恼。久客还家贫亦好。无家漫自伤怀抱。
踏莎行,元末明初,倪瓒,春渚芹蒲，秋郊梨枣。西风沃野收红稻。檐前炙背媚晴阳，天涯转瞬萋芳草。鲁望渔村，陶朱烟岛。高风峻节如今扫。黄鸡啄黍浊醪香，开门迎笑东邻老。
鹧鸪天,元末明初,倪瓒,笠泽沿回十五年。亲知情义日堪怜。偷见三顾吾何有，俗士群讥自省愆。聊复尔，岂其然。田翁轻慢牧童颠。乃知造物深相与，急使江湖棹去船。
双调·新水令,元末明初,倪瓒,草茫茫秦汉陵阙，世代兴亡，却便以月影圆缺。山人家堆案图书，当窗松桂，满地薇蕨，侯门深何须刺谒，白云自可悦怡。到如今世事难说，天地间不见一个英雄，不见一个豪杰！
凭栏人,元末明初,倪瓒,客有吴郎吹洞箫，明月沉江春雾晓。湘灵不可招，水云中，环佩摇。
水调歌头 游武夷和罗庆,元末明初,唐桂芳,武夷最佳处，晴气碧于蓝。远瞻崖壑溪曲，六六与三三。莫问尘生沧海，休叹鹤归华表，好景且容探。铁笛破龙睡，黑雨满深潭。笑神仙，留蜕骨，阅空岩。几人蹭蹬不遇，太史滞周南。最好擅场老子，笔底文章如许，何必事清谈。暂憩桃花下，白马税飞骖。
南乡子 送李仲先迁集庆,元末明初,唐桂芳,社雨燕交飞。不解行人有别离。明月凤凰台上酒，堪奇。天阔昏昏海树低。婉画妙年时。帘捲芙蓉花影移。去去霜台消息近，谁知。满眼江山太白诗。
如梦令,元末明初,袁介,今夜盛排筵宴。准拟寻芳一遍。春去已多时，问甚红深红浅。不见。不见。还你一方白绢。
同李主敬赋周炼师渔樵耕牧诗四章章十二句 其三,元末明初,郭钰,子何为耕，瀛洲之曲。玉山分雨秧苗绿，苍龙为耘虎收谷。炊烟晨起蒸为云，银河昼洗尘沙昏。酿成九霞为君寿，何必休粮苦长瘦。树阴阴，草青青。人间作苦秋无成，吁嗟归来乎，吾与尔耕。
同李主敬赋周炼师渔樵耕牧诗四章章十二句 其四,元末明初,郭钰,子何为牧，蓬莱之麓。自驾青牛度函谷，鹤群鹿子还相逐。芝草松间长未齐，紫苔竹下行迹迷。南山群羊化为石，日斜归去空无携。水泠泠，山簇簇。人间岐路往还复，吁嗟归来乎，吾与尔牧。
寄彭中和,元末明初,郭钰,君来桂树林，我辞桂林去。桂树我所种，高大已如许。六月浓阴绕茆屋，不待花开可娱目。驻屐从穿石上苔，题诗况有墙西竹。小弟爱客开素襟，两载于君情最深。短棘本非鸾凤栖，长琴每作蛟龙吟。君昔少壮抱奇节，荏苒风尘头欲白。道义交从久更真，风月笑谈常自得。江西词赋多才雄，知君己有中唐风。汗马功名属年少，且可草服山岩中。海棠牡丹都赏遍，磊落珠玑满诗卷。我独天涯鏖俗尘，白纻每愁颜色变。丁宁小弟毋我违，南阮虽贫颇自奇。桂树花开新酒熟，作书报我归如飞。
宋竹坡与余有延桂看菊之约竟不及赴赋乐府一章以寄之,元末明初,郭钰,桂花开，菊花开。秪为花开自合来，何须问酒杯。扫苍苔，惜苍苔。风月应怜小宋才，佳期待早梅。
同刘伯贞题袁氏寓轩,元末明初,郭钰,穹窿携白日，百年几旦暮。变灭乘化机，万物孰非寓。鸿濛不可超，金石岂为固。况兹无根蒂，自当随所遇。闻君辟西轩，侨立延佳趣。种竹新作林，移花整当户。蛛丝闪晴辉，青松沐朝露。久客赊酒易，亲旧时相聚。临眺登崇冈，故山渺何许。月明金凤洲，梦魂自来去。少陵浣花溪，管宁辽东路。当其适意时，何必皆吾土。干戈尚未已，丘园安得住。雪泥留鸿迹，华表遗鹤语。茫茫宇宙间，蚁垤终谁据。我亦东西人，长年忍羁旅。相从岂云远，即此驰音素。须留酒一樽，剪烛听春雨。
芹寓为安成彭伯圻赋,元末明初,郭钰,泮水过新雨，官墙度晴云。于焉沐膏泽，素心托芳芹。悦玩永朝夕，采撷奚足云。沦漪映寒翠，光风泛微薰。野人分有限，安敢献大君。圣化之所濡，生意何欣欣。上林满春色，欢乐非所闻。始知君子心，希圣良独勤。纷华念俱绝，渊源思不群。愿言美真味，盛德在斯文。
心云诗为罗宗仲先生赋,元末明初,郭钰,浮云南山起，还复归南山。腾腾驾轻风，悠悠度松关。仙翁坐盘石，心与云俱闲。冥观元化初，吹嘘肤寸间。苍龙变神化，为雨遍九寰。六丁封江湖，空捲骊珠还。无心乃无物，瑶琴相对弹。
阳春曲,元末明初,郭翼,柳色青堪把，樱花雪未乾。宫中裁白苧，犹怯剪刀寒。
次韵陆友仁吴中览古一首,元末明初,郯韶,赤阑桥下记停桡，细雨菰蒲响暮潮。说与行人莫回首，故宫烟柳正萧萧。
郑蒙泉鍊师子午谷图,元末明初,郯韶,子真今住子午谷，乃在蛟门西复西。绕屋长松落晴雪，倚天绝壁立丹梯。春回大壑三芝秀，月满空山一鹤栖。归去看图望瀛海，定应沐发候天鸡。
送僧归严陵,元末明初,郯韶,春船上濑急，归路石溅溅。白石百花静，清江初月圆。偶逢林下叟，为话竹间禅。明发遥相忆，青山生暮烟。
题宋氏绿野庄,元末明初,郯韶,暮泊兰陵郡，朝过绿野庄。飞花度江阔，垂柳荫门长。扫地春阴合，梳头荷气凉。几时重著屐，来此话沧浪。
题渔家壁,元末明初,郯韶,漫郎家住黄泗浦，闲看飞花坐北窗。渡口青山高似屋，门前湖水直通江。垂杨系艇已千尺，春鲤上盘才一双。野老相过无一事，白头喜对酒盈缸。
清平乐,元末明初,郯韶,湘云微度。六曲朱阑暮。帘外香飘梅子树。知有王孙索句。谁将琼琯吹霞。柳花飞过东家。说与门前去马，断肠休为琵琶。
永思堂诗为董仲资作,元末明初,陶宗仪,子之于亲，思无不至。生育恩深，与天地媲。一别千古，终养莫遂。永言孝思，思曷有既。爰陟我屺，爰陟我岵。瞻望莫及，心焉如燬。露雨降濡，秋春收履。悽怆怵惕，感时抚已。居处笑语，志意乐耆。书册杯棬，手口泽气。食而羹只，居而墙只。如将见之，爱悫并致。我身之存，亲为不死。岂敢一日，忘乃所自。思继其志，思述其事。思贻令名，作则锡类。奕奕高堂，奂乎百世。名堂者谁，繄仲资氏。子孙绳绳，衍休委祉。方来之思，有引勿替。
铙歌鼓吹曲二章 其一 屡丰年上帝闵农也帝德好生易菑为祥焉,元末明初,陶宗仪,屡丰年，群生熙。瘨我旱，宁怨咨。星火烈，螟螽滋。苗而不秀，岁且荐饥。精诚格天听，允惟念之。命幽灵，击妖魑，龙膺捷疾先后驰。金精流光淫虹糜，四溟叆叇甘雨时。积水弥九野，稔而可期。不殄禋祀，上帝是祈。
铙歌鼓吹曲二章 其二 旱既甚张君阐化也君积功累行有祷而天应之,元末明初,陶宗仪,旱既甚，金石流。苗恙槁，民烦忧。畴能祈天致天雨，曰惟张君验之屡。雩坛长跪恭进词，黑札泫文启雷祖。闭阳纵阴理则然，叱电鞭霆一何武。旸乌郁光祝融奔，渊龙起蛰商羊舞。甘泽及我私，里长驩娱击壤歌，至正厥功匪君谁。
拟古用陆国隐韵三首 其一,元末明初,陶宗仪,古人重节义，出处盖弗苟。而我何为者，南北事奔走。恻恻怀故里，去去成老丑。富贵不可期，聊以酌我酒。
拟古用陆国隐韵三首 其二,元末明初,陶宗仪,浮云蔽颓阳，凉飙谢繁绿。气化相寻绎，百岁一何速。达人意有在，岂复伤局促。且持杯中物，对此篱下菊。
拟古用陆国隐韵三首 其三,元末明初,陶宗仪,王风萎衰周，人纪坏狂秦。大朴变哇淫，雕虫蠹天真。迢迢百世下，礼乐就沈沦。尼父不复作，圣道讵能新。
三月廿日陈浩然招游观音山宴张氏楼徐楚兰佐酒以琵琶度曲郯云台为之心醉口占蝶恋花一阕,元末明初,顾瑛,春江暖涨桃花水，画舫珠帘，载酒东风里。四面青山青似洗，白云不断山中起。过眼韶华浑有几，玉手佳人，笑把琵琶理。狂杀云台标外史，断肠只合江州死。
发阊门,元末明初,顾瑛,阊门西去是阳关，叠叠秋风叠叠山。便是早春相别处，如今杨柳不堪攀。
泊垂虹桥口占二首 其一,元末明初,顾瑛,三江之水太湖东，激浪轻舟疾若风。白鸟群飞烟树末，青山都在雪花中。
暮春即事,元末明初,高明,杨柳楼前白鼻騧，金鞍被了唤名娃。重帘深处无风雨，肯信春寒瘦杏花。
和赵承旨题岳王墓韵,元末明初,高明,莫向宗周叹黍离，英雄生死系安危。内廷不下班师诏，朔漠全归大将旗。父子一门甘仗节，山河万里竟分支。孤臣犹有埋身地，二帝游魂更可悲。
宿先公房晓起偶成,元末明初,高明,晓雨池上来，微风动寒绿。幽人睡初起，开窗见修竹。西山带层云，隐隐出林木。境寂尘自空，虑澹趣常足。独坐无晤言，流泉下深谷。
赋幽慵斋,元末明初,高明,闭门春草长，荒庭积雨余。青苔无人扫，永日谢轩车。清风忽南来，吹堕几上书。梦觉闻啼鸟，云山满吾庐。安得嵇中散，尊酒相与娱。
鹧鸪天 题顾氏景筠堂,元末明初,高明,绿玉参差傍短楹，高堂清梦已冥冥。满枝只带湘灵点，一曲空听秦凤鸣。天莫问，物多情，此君潇洒若平生。风声月色来亭榭，老泪年来湿几更。
人月圆 春夜,元末明初,梁寅,三春月胜三秋月，花下惜清阴。锦围绣阵，香生革履，光动兰襟。棠梨枝颤，乍惊栖鹊，夜久寒侵。明朝风雨，休孤此夕，一刻千金。
八声甘州,元末明初,梁寅,记年时波荡两鸳鸯，雌雄各分流。恨郎情似水，妾心如石，此恨难休。自古恩深沧海，富贵等云浮。何忍轻离别，翻爱为仇。君看江头枯树，纵春风虚过，根干仍留。且牵萝空谷，蓬户自绸缪。想秋胡、未忘故态，怕无金、相赠却怀羞。归来日，郎嗔妾忿，都合冰消雾收。
八声甘州 赠易自然祷雨有感,元末明初,梁寅,喜神龙飞雨遍秋郊，黄河自天来。是蟠溪逸士，胸中造化，掌上云雷。坛峙吟峰东畔，稽首望仙台。绛节霓衣，拥阊阖朝开。凭仗小心风送，绿章上奏，咫尺瑶阶。念鱼头赤子，濈濈困炎埃。赖皇穹、恩波滂沛，便千村万落总春回。人都道先生功行，山岳崔嵬。
天仙子 苦热,元末明初,梁寅,六合似炉云似火。热气蒸肌烟雾锁。此时那得羽翰生，冰壑过。风岩坐。瀑布溅衣珠万颗。未旱先愁愁怎躲。如在颠崖惟恐堕。急须霖雨慰苍生，名誉播。江之左。谁在东山深处卧。
忆江南,元末明初,梁寅,山深处，豺虎纵跳踉。但爱体肥贪肉食，那知腹饱是身殃。天网甚恢张。千里外，魑魅可同乡。三尺正当严律令，四凶那得诧强梁。稽首谢君王。
忆秦娥 为南溪廖氏题古梅,元末明初,梁寅,湖山曲。山头花照湖波绿。湖波绿。盈盈仙子，镜中颜玉。百千年树繁英簇。春光却在幽人屋。幽人屋。自然富贵，海珠千斛。
木兰花慢 贺彭子寿伯埙叔侄新居,元末明初,梁寅,羡楼台有地，不改换、旧林塘。想叔父东山，郎君玉树，筹画非常。云霄正期勋业，见先恢、庭户揽风光。苍霭昼生翠牖，丹霞晓映雕梁。春莺求友候春阳。应恋木千章。宜永日图书，凉飙丝竹，皓月壶觞。蓬莱宛然异境，爱琪花、瑶草近人香。老矣犹夸能赋，忆君梦到华堂。
木兰花慢 桃源,元末明初,梁寅,爱山中日月，春渐去，又还来。望水绕人家，云生窗户，岫转峰回。层层绛桃千树，似丹霞、散绮映楼台。世上从教桑海，人间自有蓬莱。渔郎未必是仙才。偶尔到天台。喜相问相邀，山中殽簌，树里尊罍。何便寻归路，是风波险处未心灰。要似秦民深隐，桃花只好移栽。
永遇乐,元末明初,梁寅,年少羡君，有如琼树，相见何晚。虎瞰山前，轻船同载，正桂花香满。封溪一夕，孤篷听浪，又趁朔风遄返。计行藏、只堪一笑，怕令白鸥惊见。君如管辂，聪明夐异，能道山翁奇蹇。绛阙蓬莱，人间天上，翘首仙凡远。何时访我，竹溪松壑，尽有白云堪玩。写长怀、且寄南飞秋雁。
玉蝴蝶 丙午元夕,元末明初,梁寅,霁景烟霞五色，黄金柳袅，碧玉桃开。再观升平气象，处处春回。且追随、村歌里巷，休耽恋、绮席楼台。独徘徊。人看月上，月趁人来。因怀。金陵旧曾游玩，御街灯火，远照秦淮。胜友同欢，醉听箫鼓闹春雷。几年间、风驰云往，千里外、水复山回。是仙才。飙轮许借，重访蓬莱。
玉蝴蝶 闲居,元末明初,梁寅,天付林塘幽趣，千章云水，三径风篁。虽道老来知足，也有难忘。旋移梅、要教当户，新插柳、须使依墙。更论量。水田种秫，辟圃栽桑。荒凉。贫家有谁能顾，独怜巢燕，肯恋茅堂。客到衡门，且留煮茗对焚香。看如今、苍颜白发，又怎称、紫绶金章。太痴狂。人嘲我拙，我笑人忙。
阮郎归 自洪还家,元末明初,梁寅,归来长啸碧山河。结茅牵翠萝。衰颜借问近如何。吴霜侵鬓多。衣裋褐，卧行窝。眼前随分过。一溪风月与烟波。闲中宜钓蓑。
苏幕遮 秋旱喜雨,元末明初,梁寅,白萍乾，红蓼悴，日减溪流，尘拥浑如雾。一日云凝千嶂雨。黄叶潇潇，却又添新翠。垦蒿烟，耕草露。种麦栽菘，生计那嫌暮。预羡登高欢会阻。门掩黄花，也自多幽趣。
诉衷情令,元末明初,梁寅,李花当户间桃花。妍景雪兼霞。春风送将春色，照耀野人家。回蝶使，罢蜂衙。日初斜。双莺窗外，双燕帘间，共惜秾华。
采桑子 孟夏,元末明初,梁寅,舍南舍北多桃李，子满青枝。曲径冥迷。新竹增高旧竹低。扫苔坐石何妨久，行步常迟。伫立移时。云起东峰日坠西。
金菊对芙蓉 秋思,元末明初,梁寅,玉刻奇峰，蓝拖秀水，秋光浑似耶溪。渺苍烟十里，白鸟孤飞。恨无越女芙蓉艳，兰舟小、桂棹轻移。西风残照，樵人渔子，结伴尤宜。无柰物理难齐。叹鱼虾苦瘦，雁鹜多肥。望茫茫江海，今更何之。溪头绿树亲曾种，耐寒暑、应笑人衰。青山千仞，白云万顷，须理荷衣。
金缕曲 泊南浦,元末明初,梁寅,南浦归帆暮。喜重看、螺江烟柳，鹤汀云树。画栋朱帘歌舞地，风景已非前度。只浩荡、江涛如故。相望飞楼鹏翅展，羡雄城、防卫多貔虎。又喜免，乱离苦。旧时犹记登临处。共诗朋、赋友同欢，咏今怀古。两鬓星星今老矣，却似荼蘼孤注。叹桃李、不知春去。独有洪崖青不改，似于人、恋恋能相顾。招我隐，有佳趣。
鱼游春水,元末明初,梁寅,家临千峰翠。幽径重开荆棘里。小桃花艳，春日盈盈霞绮。香入骚人碧玉杯，色映游女青螺髻。带露更娇，迎风尤媚。古有墙东避世。况似武陵风光美。时时独酌花间，别有天地。不教扫径看尤好，意欲寻仙从兹始。岩前白云，石边流水。
临江仙 舟中,元末明初,梁寅,十日江程春过半，渚青新长芦芽。李花几树间桃花。嫩黄烟际柳，远白水边沙。老子老来心似水，肯教愁绪如麻。扁舟来往似仙槎。还家今有日，那得更思家。
南歌子,元末明初,梁寅,虬蔓悬秋露，骊珠撼晓风。倚崖点漆变殷红。味与凉州珍贡，却相同。御苑堪移植，雕盘合上供。猿猱余颗寂寥中。多谢樵人分送，到山翁。
昼夜乐 怀金陵,元末明初,梁寅,秣陵犹忆豪华地。醉春风、花明媚。碧城彩绚楼台，紫陌香生罗绮。夹十里秦淮笙歌市。酒帘高曳红摇翠。油壁小轻车，间雕鞍金辔。同游放浪多才子。诧酣歌、如高李。傲时江海狂心，怀古虹霓雄气。归卧云庐霜满鬓，十年间、多少愁思。春梦绕天涯，度烟波千里。
洞仙歌 舍后山中见群鹿,元末明初,梁寅,孤峰碧峭，长云中瑶草。群鹿甡甡怪希有。想嵩阳少室，曾伴松乔，知踏遍、白石苍苔多少。逸人尘外趣，医凤骖鸾，梦上瀛洲历蓬岛。蓦见此山中、便对烟霞，喜共约、长为侪友。为借问、仙翁在何方，愿同往从之，遍窥岩岫。
浣溪沙 冬景,元末明初,梁寅,锦树分明上苑花，晴光宜日又宜霞。碧烟横处有人家。绿似鸭头松下水，白于鱼腹柳边沙。一溪云影雁飞斜。
浪淘沙令,元末明初,梁寅,檐溜泻泉声。寒透疏棂。愁如百草雨中生。谁信在家翻似客，好梦先惊。花发恐飘零。只待朝晴。彩霞红日照山庭。曾约故人应到也，同听啼莺。
烛影摇红,元末明初,梁寅,深锁宫花，绣生鱼钥重门闭。美人何事怨东风，独抱伤春意。月照黄沙万里，到毡城、芳心自喜。尊前歌舞，马上琵琶，宠深谁比。毳服胡妆，那思旧日娇罗绮。年年秋雁向南飞，肯寄相思字。岁久玉颜憔悴，似花落，悔随流水。草青坟上，应是香魂，尚含愁思。
破阵子,元末明初,梁寅,黯黯凄凄草色，狼狼藉藉花枝。江上烟波天共远，树外云山路更迷。故人音信稀。因病纵教废酒，非愁自懒题诗。芍药荼蘼开渐近，蹴鞠秋千乐有谁。雨僝风僽时。
绮罗香 天台,元末明初,梁寅,翠谷吞霞，丹厓隐日，瑶草绿迷仙路。复宇层台，鸡犬不知何处。花对发、洞里娇娥，璧双美、人间才子。信奇缘、水合云交，香风满径共归去。嘈嘈鸾凤箫管，九酝琼浆碧，冰盘麟脯。沧海深深，将比此情难侣。奈尘臆未断愁根，被啼鸟苦催归思。叹多少乐极生悲，落花思故树。
菩萨蛮 湖口,元末明初,梁寅,海门西上帆如电。神灵借与天风便。容易见庐山。云中双鹤还。风匀波不怒。水碧涵山翠。沽酒酹神君。醉吟湖上春。
谒金门 舟中对月,元末明初,梁寅,天似洗。遥望楚山千里。归雁数声云外去。此身犹滞此。半夜潜蛟不起。潭月金鳞光细。独倚孤篷浑不寐。碧流清见底。
谒金门 采石花朝,元末明初,梁寅,春正美。处处艳桃秾李。记省花晨今日是，柰何辞帝里。采石兰桡暂倚。且与舟人同醉。心已到家身尚未。客中聊复尔。
缑山月 雨夕,元末明初,梁寅,急雨响岩阿。阴云暗薜萝。山中春去更寒多。纵紫门不闭，花满径，苍苔润，少人过。兰舟曾记兰汀宿，牵恨是烟波。而今林下和樵歌。看风风雨雨，滋造物，时时变，总心和。
谢池春慢,元末明初,梁寅,薄寒山阁，当亭午、潇潇雨。鸟静桃花林，水坐兰苕渚。玉勒骢稀出，油壁车何处。欲簪花、簪不住。花红发白，应笑人憔悴。春过一半，东去水、难西驻。前半伤多病，后半休虚负。白醴匏尊满，紫笋山殽具。心无累，皆佳趣。自辞觞酌，劝客须当醉。
虞美人 舟中,元末明初,梁寅,岷峨雪尽生春水。江阔盘蛟喜。兰桡晓发大江东。回望银宫金阙五云中。来时秋渚蒹葭老。归日春花早。客身千里似征鸿。恰恰秋来春去总相同。
踏莎行 江上阻风,元末明初,梁寅,叠浪堆琼，横烟织素。停桡避险湾头住。汀洲连水水连云，何曾迷却归人路。今夕聊淹，明朝须去。休愁休怨休嗔怒。还家正属好风光，啼莺无数花千树。
醉落魄,元末明初,梁寅,苍厓翠谷。闲云一片无拘束。田庐村巷经行熟。无取无求，曳杖看修竹。道人邀我岩居宿。小槽白酒过醽醁。醉来只唱山中曲。无价清欢，何必论金玉。
燕归慢 上巳雨,元末明初,梁寅,花径萧条。恰桃霞已尽，梨雪初飘。云霾嗔丽景，风雨妒佳期。山中行乐本寥寥。那更值、年荒酒价高。诸生共高咏，只闲静，胜嬉游。千嶂暝，故人远，泞妨马，水平桥。象筵宝瑟何由见，与谁共羽觞浮。兰亭遗迹长蓬蒿。怎能句、山阴棹小舟。对景度新曲，独堪向，故人求。
小重山,元末明初,舒頔,笑问西风一叶舟。阿谁招我上，武林游。岂知身世两悠悠。西湖好，孤负桂花秋。应笑乐平侯。无端千百计，一场休。愿将功烈阐皇猷。南飞雁，莫为稻粱谋。
小重山 端午,元末明初,舒頔,碧艾香蒲处处忙。谁家儿共女，庆端阳。细缠五色臂丝长。空惆怅，谁复吊沅湘。往事莫论量。千年忠义气，日星光。离骚读罢总堪伤。无人解，树转午阴凉。
水龙吟,元末明初,舒頔,轻云阁雨还晴，苍黄又负端阳节。去年今日，大鄣深处，寸肠千结。好事无多，良辰难再，犹传遗孽。看连城澒洞，大家愁恼，这光景、何时歇。因想金陵佳丽，闹秦淮、龙舟称绝。牙樯锦缆，翠冠珠髻，画阑罗列。回首丘墟，满襟尘土，向人空说。且停杯，容我离骚细读，吊罗江月。
水龙吟 庆陈仲洪造家庆楼,元末明初,舒頔,人间何处无楼，算来积善应难得。操持一念，应乎万事，尽皆阴德。伯仲怡怡，亲朋济济，云仍蛰蛰。任才高王粲，兴同庾亮，谁敢与、元龙敌。珍重刘郎好事，好溪山、为君拈出。眼前标致，壁间图画，屏间松竹。春晚凭高，秋晴眺远，翠红如识。待他年，看取飞来五凤，记如椽笔。
水调歌头 时杨溪避兵,元末明初,舒頔,饱来石上卧，醉向水边吟。山灵不管闲事，容我尽登临。山外猿啼鹤唳，世上虎争狼斗，此地白云深。今古一抔土，天地亦何心。隔茅庐，尘万丈，不相侵。林泉自有佳处，石溜假鸣琴。汉室煌煌大业，唐代昭昭正绪，此理细推寻。高咏出山去，草木亦知音。
风入松 雨后偶成,元末明初,舒頔,纱厨过雨晚凉生。枕簟不胜清。冰肌玉骨元无汗，香风回，深院语流莺。翠幌光摇绛蜡，画堂暖泻银瓶。玉筝牙板接新声。云髻宝钗横。银丝脍细江鳐脆，扬州月，照我醉吹笙。旧事十年犹记，壮怀此日堪惊。
江城子,元末明初,舒頔,积雨陂塘五月秋。送还留。且停舟。听我骊驹，歌彻上庐州。无柰绿窗眉锁恨，情脉脉，思悠悠。同乡翻作异乡愁。善谋猷。尽优游。不见闾阎，谈笑觅封侯。勋业此时都莫问，书有便，寄来不。
江城子,元末明初,舒頔,戴郎昆仲太风流。翠娥愁。解貂裘。醉中摸索玉搔头。绣被揾香肌粉滑，云作帐，月为钩。茅庵权当小秦楼。意绸缪。话扬州。琼花骑鹤两悠悠。薄幸三生今老矣，无梦到，那温柔。
沁园春,元末明初,舒頔,多少闲情，桃源问蹊，柯山看棋。把杏花春雨，从头吟了，木犀秋月，开户邀之。气卷风云，眼空江海，万古从前我已知。君休笑，任陈抟假睡，豫让佯痴。风回太液清池，欲留住、东皇共笑嬉。想乾坤浩浩，谁曾整顿，干戈扰扰，孰问安危。笼络人才，登崇禄秩，赤箭青芝败鼓皮。都休问，看营巢燕子，哺乳莺儿。
沁园春,元末明初,舒頔,闲处如何，也堪吟诗，也堪弈棋。想白衣送酒，谁如元亮，白鹅换字，谁似羲之。濠上观鱼，云间呼鹤，此乐人间未易知。平生性喜，不为酒困，常带书痴。尽教步武天池。且赢得、闲身一会嬉。便朝登金马，何裨世教，暮趋玉殿，安救时危。赫赫功名，堂堂事业，不博先生这肚皮。休瞒我，任官高禄厚，也要些儿。
贺新郎,元末明初,舒頔,绣隐芙蓉褥。更屏间、双双孔雀，间金盘绿。鹤别鸾离深闺悄，帐冷梅花夜独。空梦绕、巫山千矗。雨意云情，红颜霜鬓，合欢再把鸾胶续。事谐矣，意方足。洞房春暖人如玉。怕的是、鸡声递晓，无情催促。笑拂菱花相依照，取次画成眉曲。伊也道、临邛何辱。吉叶熊罴应入梦，看这番、桂子纷追逐。为君喜，醉红烛。
谒金门,元末明初,舒頔,人磊落。移赞高邮蓉幕。采笔生春和气作。军民同此乐。休说边陲萧索。米白鱼肥如昨。别后情怀何处托。寒光倚山阁。
满江红,元末明初,舒頔,天也多情，巧幻出、天河寒水。多态度、悠悠扬扬，轻黏窗纸。万里岂无祥瑞应，四方已在饥寒里。把溪山、好处纵模糊，须臾耳。江海阔，风尘起。狐兔狡，鹰鹯耻。假蛮夷威柄，侵渔而已。诸老忠良皆柱石，九重仁圣真天子。待明朝、晴霁看青山，清如洗。
虞美人,元末明初,舒頔,纷纷儿女看灯去。千点摇红树。翠鳌山倚紫云堆。记得年时，老子也曾来。硫硝结缚通仙技。光焰千般异。今年老子懒来看。手弄梅花，和月倚阑干。
酹江月,元末明初,舒頔,人生交谊，笃金兰气味，不堪离别。绿水红莲声价旧，又向高邮施设。幕底清风，楼前明月，此意凭谁说。美哉鱼米，此行足可怡悦。闻道细柳营中，三军整肃，训练真奇绝。赞画公余闲拭目，午夜剑光明灭。料想明年，荣膺薇省，高步登天阁。片云相隔，人来应问华发。
酹江月,元末明初,舒頔,三槐氏胄，早荣升大府，展施才调。应欲濡须兵革后，几度愁纡怀抱。剪烛寒更，催科春晚，诸事安排了。簿书丛里，辛勤说与谁道。遥想淝水西边，三贤堂古，孝肃名偏好。为我瓣香先致敬，耿耿寸心相照。赞画侯藩，趋承相府，指日登枢要。不堪离别，一尊聊为倾倒。
蝶恋花 送胡一之上襄阳,元末明初,舒頔,钟阜相催何汲汲。猿鹤休惊，却上襄阳驿。袖拂岘山碑藓碧。凄凉泪眼今犹昔。勋业正须年少日。楚雨湘云，囊锦都收拾。只恐绿闺春寂寂。孤鸾背月鲛绡湿。
怀詹伯远,元末明初,谢应芳,蝌蚪残书补未全，斋居一榻坐来穿。杨花绕屋白如雪，溪水出湖青接天。冠盖不来骑马客，鸥凫长傍钓鱼船。多时欲问平安信，伏日题诗寄竹边。
赠庆别驾,元末明初,谢应芳,台州别驾不之官，烟水孤村共岁寒。偶有浊醪留晚酌，旋挑生菜簇春盘。三年邻里通家好，四海兵戈行路难。且喜门前金色柳，东风堪作画图看。
送李彦明归高邮,元末明初,谢应芳,老夫归从东海头，春风送客归秦邮。出门复睹雁北乡，物我喜得同悠悠。吴船鼓棹渡江去，乌轮正挂扶桑树。桃花倚岸笑相看，杜宇催人啼不住。征袍十年尘土多，濯缨今年《沧浪歌》。一百五日寒食雨，三十六湖春水波。交游台榭剪荆棘，继美前修集佳客。谁能唤起老龙眠，重写耳孙湖上宅。
倪元镇过娄江寓舍因偕智愚隐游姜公墩得如字,元末明初,谢应芳,秋暑贾余勇，怀抱方焚如。故人江上来，风雨与之俱。遂令沸羹鼎，化为寒露壶。幽寻陟崇丘，飘飘素霞裾。同游得名缁，吟啸兴不孤。大树倚高盖，小酌欢有余。三江五湖上，群峰开画图。独怜我乡土，烟尘尚模糊。安知艰虞世，得此暇日娱。一笑百虑忘，松风奏笙竽。
一剪梅,元末明初,谢应芳,东风吹醒老梅枝。南也芳菲，北也芳菲。月明半夜五更时，笛也争吹，角也争吹。青松涧底独离奇。寒也谁知，暖也谁知。老夫聊为一歔欷，梅也题诗，松也题诗。
一剪梅,元末明初,谢应芳,一天和气盎春晖。桃也芳菲，李也芳菲。若教风打雨淋漓，红也尘泥，白也尘泥。花前把酒插花枝。歌也相宜，舞也相宜。鹤长凫短总休提，长也天知，短也天知。
一剪梅 三首寓意寄故人,元末明初,谢应芳,昆冈火烈去年时，玉也灰飞。石也灰飞。鹤长凫短总休提。善有天知。恶有天知。今年快活保妻儿。歌也相宜。舞也相宜。挥金如土醉如泥。休负佳期。莫负佳期。
一剪梅 寿安玄卿,元末明初,谢应芳,一色苍然两河翁。年也相同，月也相同。六年湖海共飘蓬，烟也溟蒙，雨也溟蒙。移家今住葑门东。朝也相从，暮也相从。何当归隐旧山中，桃也春风，李也春风。
八声甘州 为友人赠医士,元末明初,谢应芳,唤常娥白兔下蟾宫，玉杵捣玄霜。自焚兰古鼎，心融灵素，默契歧黄。不假残膏剩馥，时俗共传方。用我上池水，遍洗膏肓。家住六龙城里，有旧家风月，三径苍筤。更一林、新栽红杏暖生香。问年来、活人多少，只冁然、微笑说寻常。谁能为，写成佳传，汗竹流芳。
八声甘州 寄无锡钱梦弼,元末明初,谢应芳,记年时东走避风尘，随处觅桃源。偶相逢一笑，堠山西畔，乔木参天。百尺元龙楼上，下榻许高眠。鼓我瓠巴瑟，鱼鸟欣然。每日春风池馆，有竹林诸阮，醉袖联翩。要簪花捧砚，常挟两飞仙。又安知、桑田变海，竟飘零、老去雪盈颠。绨袍外、故人余意，肝胆雕镌。
忆王孙,元末明初,谢应芳,齐云一炬起红烟。顷刻烟销事已迁。折戟沉沙月烂船。问祈连。安得河清亿万年。
忆王孙 和熊元修苏州感兴,元末明初,谢应芳,铜驼泪湿翠苔茵。落地花如堕玉人。可是东君不惜春。问花神。海变桑田几度新。
水龙吟 题曹德祥水居,元末明初,谢应芳,旧家金谷园林，尽随海变桑田了。一湾流水，一枝修竹，菟裘将老。潇洒轩窗，波光隐映，笔床茶灶。但溪无六逸，林无诸阮，谁相与，论怀抱。不用沧洲洗耳，听风前、此君清啸。黄金台上，尽教尘土，聘车争道。鱼鸟情亲，渔樵邂逅，不时谈笑。看古来行路难行，真个是闲居好。
水调歌头,元末明初,谢应芳,牙齿豁来久，老气尚横秋。买得归耕黄犊，儿辈幸无愁。相近六龙城下，只在三家村里，结屋小如舟。倚树览山色，且免赋登楼。看官爵，都不似，醉乡侯。里翁闲话，便同学士坐瀛洲。寄语东吴朋友，乘兴能来滆浦，舣棹听渔讴。无酒不须虑，解我破貂裘。
水调歌头 中秋言怀,元末明初,谢应芳,战骨缟如雪，月色惨中秋。照我三千白发，都是乱离愁。犹喜淞江西畔，张绪门前杨柳，堪系钓鱼舟。有酒适清兴，何用上南楼。擐金甲，驰铁马，任封侯。青鞋布袜，且将吾道付沧洲。老桂吹香未了，明月明年重看，此曲为谁讴。长揖二三子，烦为觅菟裘。
水调歌头 代陈氏谢徐彦铭,元末明初,谢应芳,玉杵捣灵药，丹鼎养芙蓉。城市山林小隐，家住驿桥东。况是南州高裔，更欲上池真液，冰雪炯心胸。医国手初试，在处起疲癃。种阴德，方寸地，继颐翁。活人多少，满林新植杏花红。遮莫南山石烂，又复瀛洲不浅，都付笑谈中。刮目看尘表，黄鹄驾天风。
水调歌头 再和前韵,元末明初,谢应芳,青白阮生眼，皮里有阳秋。谁信近来怀抱，汩汩泥穷愁。昨夜僧房听雨，如在潇湘夜泊，敧枕卧孤舟。无复少年日，解佩醉秦楼。更休说，烂羊尉，烂羊侯。三山湖上，如今田舍住东洲。澒洞十年金革，蓬勃一襟尘土，白雪向谁讴。濯足傍云水，披我老羊裘。
水调歌头 再和寄酬袁子英萧寺,元末明初,谢应芳,六载远相忆，一日似三秋。别后雪添蓬鬓，着述遣穷愁。几度欲寻安道，溪上片帆飞去，兴尽复回舟。明月出东海，隐约见琼楼。唤龙伯，击鼍鼓，舞阳侯。何时杯酒，重歌芦叶旧汀洲。多谢寄来双鲤，白雪阳春数曲，为我和巴讴。什袭付儿辈，好学制弓裘。
水调歌头 茅仲良初度席上赋,元末明初,谢应芳,秋色净如洗，南极瑞光多。秦驻山中隐者，弧矢挂烟萝。野老敲门看竹，珍重主人留客，呼酒泻金荷。为问春秋多少，笑道明年六十，勋业竟蹉跎。万钟禄，千驷马，待如何。洛阳城市，又看荆棘卧铜驼。且喜阶前玉树，五色鹓雏俱好，把此瑟琴和。一曲华胥引，双鬓雪儿歌。
满庭芳 寄江叔廉,元末明初,谢应芳,鸡犬相闻，溪山如画，梅花只在前村。逍遥杖屦，不过翟公门。前度春风已老，对芳草、还忆王孙。长安市，看花人去，车马正争喧。向来东海上，水南水北，如石如温。念鸥冷诗盟，何日重论。老我蓬蒿三径，开怀抱、赖有琴尊。公知否，萧斋雨漏，四壁篆书痕。
风入松,元末明初,谢应芳,青龙地脉土酥香。产玉似昆冈。可怜不入瑶池宴，到冰壶、风味凄凉。忽忆故园时序，春盘春酒羔羊。青丝生菜韭芽黄。银缕染红霜。桃花人面柔荑手，酒微酣、象箸频将。鼙鼓一声惊散，六年地老天荒。
风入松 贺宜兴殷伯贤远回,元末明初,谢应芳,孤舟浪打石尤风。霹雳浪声中。布帆喜得归无恙，系长桥、闲似渔篷。蛟渚如今寂寂，鸥波依旧溶溶。秋花开到雁来红。金菊对芙蓉。一襟磊块都浇去，饮红灰、如饮黄封。睡到日高三丈，从他衙鼓逢逢。
风入松 寄朱原道为生日贺,元末明初,谢应芳,梅花折去一枝春。人在太湖滨。天生襟度容江海，每开尊、坐客如云。此日醉逢蓬矢，吾儿应吐华茵。湖光山色净无尘。鱼鸟总情亲。姑苏台上遥相望，见湖山、如见伊人。绿发年华全盛，白眉声誉方新。
风入松 梅花,元末明初,谢应芳,岁寒心事旧相知。相别去年时。如今重睹春风面，此年时、消瘦些儿。天上玉堂何在，人间金鼎频移。风尘不染素罗衣。脉脉倚柴扉。桃根桃叶争春媚，尽教他、浓抹胭脂。老我扬州何逊，陇头谁为题诗。
如梦令,元末明初,谢应芳,满眼青山如画。说甚玉堂金马。头戴鹿皮冠，穿个布袍冬夏。都罢。都罢。心上了无牵挂。
如梦令,元末明初,谢应芳,萝屋不经风破。苔径不教尘涴。鱼鼓洞仙歌，童子唱来还和。闲坐。闲坐。窗下白云飞过。
如梦令,元末明初,谢应芳,松菜酒香春瓮。更有麻姑相送。日日泻流霞，添我胸中铅汞。珍重。珍重。浮世本来如梦。
如梦令,元末明初,谢应芳,一带鹤溪环绕。溪上石田多少。春雨驾龙耕，种得玉芝瑶草。堪笑。堪笑。海水几番乾了。
江城子,元末明初,谢应芳,去年今日访庞公。也匆匆。去城中。回首青山，带雨汗颜同。茅屋破来风转急，愁杀我，浣花翁。今年一笑喜相逢。海榴红。照帘栊。休把闲愁，牵系废歌钟。请看灰飞千里草，金满坞，总成空。
江城子,元末明初,谢应芳,阿翁初度宴重闱。正熙熙。醉如泥。春到阶庭，玉树长孙枝。座客持杯停寿曲，都听取，凤雏啼。明年蓬矢两弧垂。对佳期。试周期。看取干戈，俎豆弄金龟。彭祖春秋应八百，孙似祖，与年齐。
江城子 五月十二寿万拙斋,元末明初,谢应芳,去年今日泻天瓢。水滔滔。断蓝桥。阻我群仙，鸾鹤赴蟠桃。独有商羊偏喜雨，跳且舞，上山椒。今年南极见丹霄。射金蕉。瑞光摇。浇去胸中，磊块尽酕醄。莫厌琵琶弹旧曲，长听取，郁轮袍。
西江月,元末明初,谢应芳,老大无人青眼，凄凉柰尔黄花。秋来杯酌断流霞。兀对江山如画。梦里去寻东老，觉来欲唤西家。山童羞说未能赊。报道点茶来也。
西江月 与邓景文先生干借姜尧章词,元末明初,谢应芳,十载不歌金缕，秋娘已负青年。朝云飞过画楼前。无复为人留恋。默坐鹧鸪声里，寻思白石词仙。好将花样更流传。重睹春风人面。
西江月 题画,元末明初,谢应芳,缘树云林窅窕，青苔石磴萦纡。两人杯下曳长裾。应是山中巢许。空谷似闻樵斧，危桥不断征车。谁来为我借茅庐。来与白云同住。
沁园春,元末明初,谢应芳,四海烟尘，一棹风波，经行路难。幸儿孙满眼，布帆无恙，夫妻白首，青镜犹团。笠泽西头，碧山东畔，又与梅花共岁寒。新年好，有茅柴村酒，荠菜春盘。帝人莫笑儒酸。已烂熟思之不要官。任伏波强健，驱驰鞍马，磻溪遭遇，弃掷渔竿。霜满朝靴，雷鸣衙鼓，何似农家睡得安。闲亭里，唤山童把盏，野老交欢。
沁园春,元末明初,谢应芳,脱屣红尘，移家碧山，娑罗树边。有两儿冠带，眼前腾踏，诸孙文采，膝下联翩。石几焚香，冰瓯涤笔，重注羲经得异传。余无事，但观云默坐，听雨高眠。龟巢幸与相连。饮湖水清如饮菊泉。问绛人甲子，今逾四百，皇家钟乳，何用三千。银艾忘情，玉枝无憾，一味清闲足引年。升平也，看天恩赐帛，雪发垂肩。
沁园春,元末明初,谢应芳,冷笑班超，要觅封侯，弃了毛锥。看今来古往，虚名何用，朝荣夕悴，浮世堪悲。老我衣冠，傍人篱落，赖有平生铁砚随。西庄上，对溪山如画，鸥鹭忘机。相逢喜得新知。更不用黄金铸子期。把胸中磊块，时时浇酒，眼前光景，处处题诗。轻帽簪花，柔茵藉草，时复尊前一笑嬉。沈酣后，任南山石烂，东海尘飞。
沁园春,元末明初,谢应芳,忆昨秋风，送书画船，过杨柳洲。把锦囊倾倒，灯花共喜，棹歌归去，诗草仍留。坐榻高悬，家童偶语，此客寻常颇见不。襟怀好，比子猷寻戴，别样风流。别来一日似三秋。且喜花时可胜游。要寻山问水，春申故国，赋诗酾酒，季子高丘。醉帽簪花，吟茵藉草，莫笑疏狂老未休。回来也，有堂前旧燕，江上盟鸥。
沁园春,元末明初,谢应芳,忆昔移家，着处偷生，拱有余霜。遭几番惊怕，青天霹雳，满怀愁闷，苍海汪洋。故步全非，新知误喜，袜线初无尺寸长。龙钟后，方马归伏枥，龟作支床。年来饮不盈觞。也不爱、花枝锦绣香。与山僧野老，交情淡淡，盘蔬盂饭，清话浪浪。燕子重来，桃花应笑，四壁空空一草堂。偿诗债，有隔年未了，连日犹忙。
沁园春,元末明初,谢应芳,雪压新年，花开想迟，莺来甚难。喜杯有屠苏，春风滟滟，盘余苜蓿，朝日团团。六十年来，寻常交际，江海鸥盟总不寒。移家处，每涉园成趣，居谷名盘。忘情世味心酸。但吟得新诗似得官。尽教我低头，三间茅屋，从他高步，百尺危竿。白首无成，苍生应笑，不是当年老谢安。琴书里，且消磨晚景，受用清欢。
沁园春,元末明初,谢应芳,竹与梅花，偃蹇冰霜，堪称二难。我依梅傍竹，借人茅舍，吟风弄月，坐个蒲团。梅样精神，竹般标致，遮莫清臞未是寒。柴门外，好一湖春水，似拍银盘。昔人恨橘多酸。我只笑青松也拜官。每醉时低唱，沧浪一曲，闲时高卧，红日三竿。儿辈前来，老夫说与，梅要新诗竹问安。余无事，只粗茶淡饭，尽有余欢。
沁园春,元末明初,谢应芳,借问黄花，过了重阳，如何始开。为客中陶令，逢他初度，尊前杜举，要我相陪。十日秋香，百年晚景，一笑今朝酒莫推。风光好，正凉生沆瀣，净洗氛埃。胸中华岳崔嵬。下笔处、长江滚滚来。且折花簪帽，剧谈清事，引杯看剑，聊适幽怀。健翮低云，修鳞蹭蹬，人道公非百里才。还知否，那黄河清也，白日悠哉。
沁园春 寄昆山友人并自述,元末明初,谢应芳,泉石膏肓，尘土驱驰，还家鬓霜。想吟边茗碗，清风习习，醉中琴操，流水洋洋。口不雌黄，眼无青白，凫鹤从教自短长。闲居好，有溪篷钓具，林馆书床。春风宾主壶觞。坐慈竹轩中挹翠香。尽剧谈千古，神游混沌，高歌一曲，兴在沧浪。老我牛衣，怀人马帐，谁似彭宣到后堂。都传语，问鱼书久绝，兔颖何忙。
苏武慢 赠徐伯枢,元末明初,谢应芳,兰雪衣衿，芝雪冠佩，欬唾动成珠玉。芳草萋迷，蓬莱杳渺，皎皎白驹空谷。濯发沧洲，怡颜芳树，乐甚从伶丝竹。问天生、湖海元龙豪气，肯令消缩。君不见二陆联芳，三苏接武，声动九重黄屋。天上碧桃，日边红杏，真足快人心目。拂袖东胶，出门西笑，莫恋故园松菊。看浊河、流水重清，齐唱太平遗曲。
南乡子 过王景逸溪居,元末明初,谢应芳,四野接平芜。一曲清溪似画图。燕子日长溪馆静，菰蒲。风洒轩窗暑气无。林叟话樵苏。相送东桥日已晡。啼鸟不知人禁酒，葫芦。教我提来那处沽。
南楼令,元末明初,谢应芳,生死隔年期。刘伶老似痴。动教人、负锸相随。惊得青蚨飞去了，无酒饮，却攒眉。春暖典春衣。还堪醉似泥。趁清明、雨后游嬉。杨柳池塘桃杏坞，春水漫，夕阳迟。
南楼令 寿陈县丞,元末明初,谢应芳,赤手拔鲸牙。长安早看花。竟春风、百里桑麻。柳色宫袍银束带，亲受赐，玉皇家。鼍鼓报朝衙。桑弓挂绿蛇。拜双亲、杯捧流霞。只恐哦松哦未了，天上去，又乘槎。
点绛唇,元末明初,谢应芳,点检龟巢，素琴弦断余何有。夫妻白首。相敬如宾友。三四孙儿，五色斑斓袖。梅花酒。为翁称寿。罗拜爷娘后。
点绛唇,元末明初,谢应芳,弧矢休悬，举杯聊适栖迟意。明朝冬至。有酒还沉醉。堪笑神仙，要作长生计。人间世。金乌西坠。难把长绳系。
点绛唇,元末明初,谢应芳,海上归来，鬓毛枯似经霜草。薄田些少。茅屋园池小。三子犁锄，三妇供萍藻。村居好。兔园遗稿。是我传家宝。
点绛唇 初度作,元末明初,谢应芳,七十年前，抱麟虚负双亲梦。一襟空洞。生世曾何用。老我东门，瓜也无心种。松醪瓮。泻如铅汞。时与渔樵共。
点绛唇 和林韵,元末明初,谢应芳,往古来今，何人不道闲居好。忙多闲少。应被青山笑。蒲柳衰颜，我独惊秋早。茅斋小。几番掀倒。风雨都湿了。
点绛唇 谢万仲理惠绵,元末明初,谢应芳,彩翼双凫，寄来一幅天机锦。纯绵绝品。将意何勤恁。岁晚空山，不怕冰霜凛。西风紧。便添袍缊。被德吾无隐。
贺圣朝,元末明初,谢应芳,吴淞旧雨相邻住。喜复来今雨。那时因遇。十年艰险，剑头炊黍。如今相见，衰颜醉酒，似经霜红树。湖山佳处。登高望远，遍题诗去。
高阳台 题张德机荆南精舍图,元末明初,谢应芳,阳羡溪山，辋川烟雨，隐然画里观诗。芳草王孙，别来几度春归。最怜屋壁藏蝌蚪，化劫灰、飞入昆池。好阶墀。书带青青，竹雪霏霏。相逢共约归期。待玄龟出洛，朱凤鸣岐。丘壑幽寻，正须重置荷衣。斩蛟射虎都休问，有白鸥、堪与忘机。近西枝。移我龟巢，邻尔渔矶。
菩萨蛮 七夕作,元末明初,谢应芳,锋棱磨尽方藏拙。老怀羞对天孙说。风叶动清商。依稀似九章。飘萧双鬓雪。卧看弯弯月。月缺有时圆。人无再少年。
摸鱼儿 早春作,元末明初,谢应芳,看东风、柳摇金缕。精神顿美如许。独怜老我双蓬鬓，无复少年张绪。桃叶渡。任山水清妍，可柰非吾土。借人茅屋，但有客相过，清茶淡话，闲与论今古。伤心处。客去卧听鼙鼓。看花浑在烟雾。姑苏台榭笙歌散，麋鹿又如前度。谁恁误。教无限苍生，命堕颠崖苦。蒹葭洲渚。赖有个扁舟，三竿钓竹，相伴闲鸥鹭。
满江红 吴江阻风,元末明初,谢应芳,怪底春风，要将我、船儿翻覆。行囊里、是群贤相赠，数篇珠玉。江上青山吹欲倒，湖中白浪高于屋。幸年来、阮籍惯穷途，无心哭。归去也，瓶无粟。吟啸处，居无竹。看造物、怎生安顿，老夫盘谷。第四桥边寒食夜，水村相伴沙鸥宿。问客怀、那有许多愁，三千斛。
满江红 送马公振,元末明初,谢应芳,旧约寻梅，蹉跎过、小春时节。忽陇头人至，一枝先折。喜见春风颜色好，缟衣不受缁尘涅。把十年、湖海旧相知，从头说。三江上，沧洲雪。千墩下，珠林月。似许询支遁，总皆清绝。重看青山携素手，此情方解相思结。待满湖、冰泮柳风清，孤舟发。
蓦山溪,元末明初,谢应芳,无端汤武，吊伐功成了。赚尽几英雄，动不动、东征西讨。七篇书后，强辨竟无人，他两个，至诚心，到底无分晓。髑髅满地，天也还知道。谁解挽银河，教净洗、乾坤是好。山妻笑我，长夜饭牛歌，这一曲，少人听，徒自伤怀抱。
鹊桥仙 寄汪南轩,元末明初,谢应芳,青年去了。青衫破了。旧日青毡无了。一时清兴未能除，说与故人知道。春花春好。秋花秋好。每日看花尤好。人生沽酒买花钱，消得杖头多少。
蝶恋花 赠万彦述莺胶重谱,元末明初,谢应芳,一曲求凰弹越调。红叶殷勤，凤已成双了。纤翠轻裾云缥缈。多情佩有宜男草。十月小春天气好。春到南枝，梅蕊含微笑。珍重画眉人起早。风流不让张京兆。
怀宋庸庵,元末明初,戴良,《麦秀》歌残已白头，逢人犹自说东周。风尘澒洞遗黎老，草木凋伤故国秋。祖逖念时空击楫，仲宣多难但登楼。何当去逐骑麟客，被发同为汗漫游。
抵富阳宿县治作,元末明初,戴良,戾戾风荡波，鳞鳞云出崿。乘轺临安道，指景富春郭。是节春已暮，遥涂寒尚薄。升阳对人掩，倾润洒衣落。解鞍憩危岭，倚剑望幽壑。饥禽声固惨，哮虎势尤恶。既暝入公署，息念坐尘阁。俯思还浦鱼，仰忆回风鹤。以之念乡县，临觞不能酌。
宿高密,元末明初,戴良,长涂跋且涉，征车驰复息。晓旦发东胶，落景次高密。城居不几户，驿舍仅容膝。仆马立空旷，徒侣话曛黑。客情既牢落，世议复纷惑。前险虽幸过，后艰方未测。骨肉在远道，亲朋皆异域。纵云当别家，胡乃轻去国。明朝望乡处，呜咽泪沾臆。
湖下对雨有怀天渊老禅,元末明初,戴良,空濛暗遥甸，淅沥响高树。乍萦林表来，复洒重湖去。潇潇孤兴发，望望寒川暮。念与道人期，云深不知处。
赠别吕用明,元末明初,戴良,旅雁薄霄游，轻鸥掠水飞。相逢多间阻，所向有高卑。偶此风雨过，邂逅洲渚湄。翩翩形影乱，噭噭鸣声悲。日落水气寒，月高风景移。矰缴发中流，又复夜惊离。回翔空有志，栖宿定何时。飘飘天衢上，往慎子毛衣。
赠别祝彦明,元末明初,戴良,怅望临荒蹊，驱驰骋遐步。江纡练月初，山标綵霞暮。天长路易迷，水深舟难渡。征人去不息，倦仆立相顾。此时悲送君，安能发不素。
送于彦成归越次郯九成韵,元末明初,瞿智,匡山于外史，上越有归舟。久负江湖约，宁知岁月流。琼书天上鹤，《渌水》镜中鸥。一曲真幽绝，当追贺监游。
五月十九日大雨,元末明初,刘基,风驱急雨洒高城，云压轻雷殷地声。雨过不知龙去处，一池草色万蛙鸣。
过闽关九首 其一,元末明初,刘基,关头雾露白濛濛，关下斜阳照树红。过了秋风浑未觉，满山粳稻八闽中。
飞泉操,元末明初,宋濂,飞泉兮浏浏。洗耳固非兮，谁饮我牛。覆谓我污兮，移彼上流。具人之形兮，奈何忘人之忧。
题沙溪驿,元末明初,刘基,阔水弯弯绕郡城，老蝉鸣入车轮声。西风吹客上马去，夕阳满川红叶明。
古戍,元末明初,刘基,古戍连山火，新城殷地笳。九州犹虎豹，四海未桑麻。天迥云垂草，江空雪覆沙。野梅烧不尽，时见两三花。
春兴七首 其四,元末明初,刘基,会稽南镇夏王封，蔽日腾空紫翠重。阴洞烟霞辉草木，古祠风雨出蛟龙。玄夷此日归何处，玉简他年岂再逢。安得普夫休战伐，不令竹箭困输供。
北风行,元末明初,刘基,城外萧萧北风起，城上健儿吹落耳。将军玉帐貂鼠衣，手持酒杯看雪飞。
田家,元末明初,刘基,田家无所求，所求在衣食；丈夫事耕稼，妇女攻纺绩，侵晨荷锄出，暮夜不遑息。饱暖匪天降，赖尔筋与力。租税所从来，官府宜爱惜。如何恣刻剥，渗漉尽涓滴。怪当休明时，狼藉多盗贼。岂无仁义矛，可以弭锋镝。安得廉循吏，与国共欣戚，清心罢苞苴，养民瘳国脉。
旅兴 其四十一,元末明初,刘基,寒灯耿幽幕，虫鸣清夜阑。起行望清天，明月在云端。美人隔千里，山河杳漫漫。玄云翳崇冈，白露凋芳兰。愿以绿绮琴，写作行路难。忧来无和声，弦绝空长叹。
旅兴 其二十三,元末明初,刘基,倦鸟冀安巢，风林无静柯。路长羽翼短，日暮当如何。登高望四方，但见山与河。宁知天上雨，去为沧海波。慷慨对长风，坐感玄发皤。弱水不可航，曾城岌嵯峨。凄凉华表鹤，太息成悲歌。
畦桑词,元末明初,刘基,编竹为篱更栽剌，高门大写畦桑字。县官要备六事忙，村村巷巷催畦桑。桑畦有增不可减，准备上司来计点。新官下马旧官行，牌上却改新官名。君不见古人树桑在墙下，五十衣帛无冻者。今日路傍桑满畦，茅屋苦寒中夜啼。
琴操二首 其一,元末明初,宋濂,有穹者霞，其色楚楚。朝宜弋于林，暮汕于渚。役车骎骎，胡弗之休。视彼江水，彭然东流。
感怀三十一首 其二十八,元末明初,刘基,槁叶寒搣搣，罗帐秋风生。凄凄候虫鸣，唳唳宾鸿惊。美人抱瑶瑟，仰视河汉明。丝桐岂殊音，古调非今声。沉思空幽寂，岁月巳徂征。
感怀三十一首 其二十,元末明初,刘基,结发事远游，逍遥观四方。天地一何阔，山川杳茫茫。众鸟各自飞，乔木空苍凉。登高见万里，怀古使心伤。伫立望浮云，安得凌风翔？
感怀三十一首 其二,元末明初,刘基,驱车出门去，四顾不见人。回风卷落叶，飒飒带沙尘。平原旷千里，莽莽尽荆榛。繁华能几何，憔悴及兹辰。所以芳桂枝，不争桃李春。云林耿幽独，霜雪空相亲。
琴操二首 其二,元末明初,宋濂,有洞者林，其色阴阴。可以乐饥，可以洗心。中有白云，蔼其承宇。我亲之思，我心之苦。
水龙吟,元末明初,刘基,鸡鸣风雨潇潇，侧身天地无刘表。啼鹃迸泪，落花飘恨，断魂飞绕。月暗云霄，星沉烟水，角声清袅。问登楼王粲，镜中白发，今宵又添多少？极目乡关何处，渺青山、髻螺低小。几回好梦，随风归去，被渠遮了。宝瑟弦僵，玉笙簧冷，冥鸿天杪。但侵阶莎草、满庭绿树，不知昏晓。
琴操二首 其一 哀海东,元末明初,宋濂,我哀东海，而思之苦。彼何人斯，猛噬如虎。我不击之，我民之忧。纵不我与，覆以我为仇。苍天虽高，冤其有极。非血之呕，曷明心赤。泱泱大风，沉沉寒泉。舍旃舍旃，我尚何言。
沁园春　 和郑德章暮春感怀呈石末元帅,元末明初,刘基,万里封侯，八珍鼎食，何如故乡。柰狐狸夜啸，腥风满地，蛟螭昼舞，平陆成江。中泽号鸿，苞荆集鸨，软尽平生铁石肠。凭阑看，但云霓明灭，烟草苍茫。不须踽踽凉凉，盖世功名百战场。笑杨雄寂寞，刘伶沈湎，嵇生纵诞，贺老清狂。江左夷吾，关中宰相，济弱扶倾计甚长。桑榆外，有轻阴乍起，未是斜阳。
皇仙引,元末明初,宋濂,横塘风断愁红浅，旧燕衔春春信满。鹤驭遥空不可攀，绣扆斜张香梦懒。暖萧不到茱萸帐，宝露空薄五云盌。风前白鬓几人悲，万里青蘋一时晚。铜仙含泪辞青琐，渺渺空嗟西日短。弱川无力不胜肮，骑龙难到白云乡。玉棺琢成已三载，欲葬神仙归北邙。
题李易安所书琵琶行后,元末明初,宋濂,佳人薄命纷无数，岂独浔阳老商妇。青衫司马太多情，一曲琵琶泪如雨。此身已失将怨谁，世间哀乐长相随。易安写此别有意，字字欲诉中心悲。永嘉陈侯好奇士，梦里缪为儿女语。花颜国色草上尘，朽骨何堪污唇齿。生男当如鲁男子，生女当如夏侯女。千年秽迹吾欲洗，安得浔阳半江水。
过吴即景,元末明初,张羽,片帆迢递入吴烟，竹溆芦汀断复连。柳荫浓遮官道上，蝉声多傍驿楼前。近湖渔舍皆悬网，向浦人家尽种莲。行到吴王夜游处，满川芳草独堪怜。
九叹九首 其一,元末明初,刘基,秋风起兮夕露漙。浮云沉阴兮白日昼寒。木叶落兮水泉乾。孤雁鸣兮悽以酸。揽余辔兮怅盘桓。野萧条兮行路难。豺狼骄兮狐兔顽。兰蕙死兮荆棘蕃。我欲奋飞兮无羽翰。援雅琴兮发哀弹。弦断绝兮涕汎澜。
寄沈秋渊四绝句 其二,元末明初,杨维桢,句曲已无张外史，道士今有沈东阳。裁云剪月三千首，独虎仙官不取将。
寄沈秋渊四绝句 其三,元末明初,杨维桢,鹿皮之冠鹤氅裾，军前不肯带铜鱼。花猫望鹿拜履下，知有枕中黄石书。
寄沈秋渊四绝句 其四,元末明初,杨维桢,鹦鹉水深莲叶航，书来约过百花庄。醉披锦袍上船去，倩得小姬连笛床。
小游仙 其二,元末明初,杨维桢,女郎双双白玉床，对博宛在橘中央。青城不取态盈袜，闲赌萧家双凤皇。
小游仙 其三,元末明初,杨维桢,东华尘又起瀛洲，十屋今添第几筹。阿母西来骑白凤，蛾眉相见不胜秋。
小游仙 其四,元末明初,杨维桢,素华殿上玉垂帘，羿家妇来为可嫌。河上剑翁肝胆露，电光一道落妖蟾。
小游仙 其五,元末明初,杨维桢,麻姑今夜过青丘，玉醴催斟白玉舟。莫向外人矜指爪，酒酣为我擘箜篌。
小游仙 其六,元末明初,杨维桢,莲华舟高河汉垂，黄姑玉女会佳期。玉清久入衙城洞，莫遣成都卖卜知。
小游仙 其七,元末明初,杨维桢,道人得道轻骨毛，飞渡弱水能千遭。明朝挟至两浮岛，卧看沧洲戏六鳌。
小游仙 其八,元末明初,杨维桢,青丘书随雷电亡，尚作草木虫鱼荒。问渠甲子不能纪，但指绿睛双眼方。
小游仙 其九,元末明初,杨维桢,天上莨常宫又成，文章只数老玄卿。五云阁吏亦谪世，牛鬼少年专盛名。
小游仙 其十,元末明初,杨维桢,别来已及三百秋，游遍乾坤第十洲。不识人家今几世，明朝骑鹤过山头。
小游仙 其十一,元末明初,杨维桢,日落海门吹凤匏，须臾海水沸如炮。船头处女来相唤，知是洞庭千岁蛟。
小游仙 其十二,元末明初,杨维桢,青玉参差嶰管裁，琯中吹得凤皇来。嬴家楼头缥缈女，底用箫郎筑凤台。
小游仙 其十三,元末明初,杨维桢,卖药相逢千岁公，蓬莱曾约祖龙东。空留一两黄金舄，不到蓬莱第一宫。
小游仙 其十四,元末明初,杨维桢,曾与毛刘共学丹，丹成犹未了情缘。玉皇敕赐西湖水，长作西湖月水仙。
小游仙 其十五,元末明初,杨维桢,西湖仙人莲叶舟，又见石山移海流。老龙卷水青天去，小朵莲花共上游。
小游仙 其十六,元末明初,杨维桢,当时笑我去学仙，汝但求金与求田。不知昨夜城头鹤，问此无人识墓阡。
小游仙二十首 其十七,元末明初,杨维桢,青旄节卫翠云拼，按部东行过赤城。天家令急不敢住，折得七花归饭龙。
小游仙 其十九,元末明初,杨维桢,东逾弱水赤流深，夜得桃都息羽旌。地底日回天上去，金鸡如凤自交鸣。
小游仙 其二十,元末明初,杨维桢,金鹅蕊生瑶水阴，锦驼鸟鸣珠树林。上皇敕赐龙色酒，天乐五云流玉音。
西湖竹枝歌 其一,元末明初,宋元禧,十三女儿不出门，父娘坟在葛岭根。同携女伴踏青去，不上道傍苏小坟。
和西湖竹枝词 其二,元末明初,宋元禧,湖上采薪春复春，养蚕长见茧丝新。老蚕不识人间事，犹趁东风了此身。
和西湖竹枝词 其三,元末明初,宋元禧,湖光照侬双画眉，鬓边照见一茎丝。东家女伴多年别，昨日携来十岁儿。
西湖竹枝词,元末明初,张妙净,忆把明珠买妾时，妾起梳头郎画眉。郎今何处妾独在，怕见花间双蝶飞。
画竹,元末明初,王佐,潇湘绿玉昆仑石，移向高堂之素壁。四座凉风带雪吹，半窗疏雨和烟滴。九疑梦断瑶瑟寒，贴云影落双飞鸾。霓旌掩冉欲归去，美人持赠青琅玕。也曾拂拭苍苔色，坐弄参差楚天碧。曲终日暮山鬼啼，自写幽情寄相忆。
己丑元旦过承天门作是日大风,元末明初,王佐,淡日泊在扶桑边，四山浮云来蔽天。本是阳和变杀气，发出燥土如云烟。吾皇神圣来赫怒，诸公饱饭日晏然。去年五月南海翻，九月三边烽火连。旅人潦倒衰暮年，有怀明主徒拳拳。袖中常怀书一编，不得上陈徒自怜。有时问天天不语，仰天大笑龙楼前。不如回去长安市上酒家眠，明日收拾东归理钓船。
中年,元末明初,王佐,才过中年百虑轻，独于尊酒未忘情。穷将入骨诗还拙，事不萦心梦亦清。万卷岂图金马贵，一竿当与白鸥盟。灞陵卖药原无意，女子何从识姓名。
江行,元末明初,王佐,江水悠悠行路长，孤鸿啼月有微霜。十年踪迹浑无定，莫更逢人问故乡。
夏日过石首简天石老禅,元末明初,陈亮,世累日多门，驰驱厌尘杂。驾言寻招提，双屐蚤已蜡。霜余叶尽飘，回首见孤塔。入门谒金仙，钟鼓响鞺鞳。吾师投迹久，终岁一旧衲。曾从大方游，已悟世外法。深居行无取，问语终不答。竹影覆经房，茶烟绕禅榻。天寒日苦短，千嶂夕阴合。笑别虎溪头，松风起萧飒。
晚春闲思,元末明初,陈亮,门巷客来稀，闲居静掩扉。微风花自落，细雨燕双飞。向晓披遗帙，迎暄换袷衣。年年此时节，惆怅送春归。
自君之出矣 其一,元末明初,黄哲,自君之出矣，无处托鳞音。思君如昼烛，泪尽不明心。
唐仙方伎图,元末明初,王佐,开元天子承平日，锦绣山河壮京室。金殿璿题表集贤，玉屏粉绘图无逸。夔龙接武居阿衡，万方旭日当文明。衡山老仙何所有，亦复通籍承恩荣。缟衣白发酡颜老，自说时来致身早。彩箧初开玉仗分，白骡突出银鞍小。榻前制号赐通玄，始信人间别有天。楼船未遣蕊珠赐，岁籥俄更天宝年。九龄归卧曲江上，牛郎又入中书相。花雨香飘兰若钟，柳云春扑金鸡帐。万机日少乐事多，梨园法谱声相和。斗鸡舞马看不足，不独仙人呈白骡。仙人岂是呈仙伎，画者传之有深意。延秋门外羽书飞，却驾青骡向西避。青骡剑阁雨淋铃，一段闲愁尚不胜。不道画图今若此，碧云芳树满昭陵。
醉梦轩为钱公铉赋,元末明初,王佐,东吴钱高士，索赋醉梦诗。十年不是不题句，我亦醉梦无醒时。问君醉梦缘何事，君言不解其中意。但知痛饮复高眠，即此悠悠是生计。沧溟倾泻供杯盂，乾坤偃仰如蘧庐。神游溟滓钧天外，心寓鸿荒太古初。人皆掉舌谈臧否，君方默坐糟丘底。人皆明目辨妍媸，君独懵腾黑甜里。君不见汨罗江边人独醒，捐躯博得千载名。又不见王戎钻李执牙筹，昼夜营营算不休。人生适意此为乐，何须苦觅扬州鹤。竹叶杯中阅四时，芦花被底舒双脚。钱公钱公真我师，平生此意君得之。连床未遂论文约，润笔先求买酒资。我生落魄惟贪饮，百事无闻只酣寝。生死真同力士铛，荣枯付与邯郸枕。邯郸枕上意如何，笑杀当年春梦婆。贪看北海清尊满，谁愿南山白石歌。吾闻醉梦之乡一万八千里，中有仙人长不死。李白佯狂乐自如，陈抟鼻息呼难起。行行又入无何有之乡，麒麟作脯琼为浆。借得仙人笙与鹤，三清八极同翱翔。
戊戌客南雄,元末明初,王佐,寂寞江城晚，依依独立时。回风低雁鹜，返照散旌旗。家在无人问，愁来只自知。几回挥涕泪，忍诵《北征》诗。
忆舍弟彦常,元末明初,王佐,庭草秋仍绿，江枫晚渐稀。年光随水去，事业与心违。远海犹传箭，殊方未授衣。翩翩南去雁，故作一行飞。
午日呈郑久诚参政,元末明初,王佐,百顷芙蓉罨画船，贺家湖上水平天。金盘送果沈冰碗，罗扇题诗散舞筵。往事氛埃成远梦，佳辰风雨忆华年。涧蒲九节根如玉，服食于今笑学仙。
书所见感旧,元末明初,王佐,小小银筝压坐偏，曾将古调寄新弦。芙蓉绿水秋将老，鹦鹉金笼语可怜。两鬓秋霜明镜里，十年春梦夜灯前。湖山隐约人如画，空负当年罨画船。
汴堤曲,元末明初,郭翼,已信堤名汴，谁教柳姓杨。龙舟行乐地，可得复归唐。
王孙曲,元末明初,郭翼,春来百种草，无那怨王孙。迷却郎归路，萋萋不断根。
夜夜曲,元末明初,郭翼,蕙花空帐不生春，香壁泥红堕网尘。微步珊珊灯影里，金屏夜降李夫人。
行路难七首 其一,元末明初,郭翼,赠君葡萄之芳醇，璚瑰玉佩之锵鸣。昆吾鹿卢之宝剑，空桑龙门之瑟琴。红颜晖晖不长盛，流光欺人忽西沈。愿君和乐兮欣欣，听我长歌行路吟。不见陆机华亭上，寥寥鹤唳讵可闻。朝愁不能驱，暮愁不可处。中区何陕隘，乘云汗漫瑶之圃。爰从王母访井公，复约元君谒东父。灵桃花开银露台，玉文枣熟青琳宇。我愿于焉此中息，锡以遐年永终古。
行路难七首 其二,元末明初,郭翼,君不见草木荣复彫，青青摧折风霜朝。人生寓一世，何异石火飞流猋。贵贱寿夭百年殊，死者前后孰可逃。当年称意即可乐，烹羊炰羔召同僚。莫令闲虑损汝神，未老面黧毛发焦。冈头松柏多高坟，声誉俱逐尘壤消。令人及此意沈菀，上堂鼓瑟歌诗谣。
行路难七首 其三,元末明初,郭翼,门前十字街，车轮马脚不可遮。驰名逐势死不畏，赤手生拔鲸鱼牙。得之未足为身荣，败者颠倒纷若麻。嗟予无能守命分，乐取意适不愿奢。诸君惘惘胡不思，来日苦少去日多。丈夫阖棺事始定，何用无益长怨嗟。
行路难七首 其四,元末明初,郭翼,秦女卷衣咸阳宫，兰烟桂霰茱萸芳。泥金烂烂辉五綵，新衣新赐苏合房。朝拥群仙行，羲和御车驾飞龙。暮从天女游，月中吹笙凤鸣空。君恩恐移今已衰，羞将泪滴红芙蓉。宁作蓬池并翼鸟，飞飞到死成匹双。
行路难七首 其五,元末明初,郭翼,蹙蹙靡所骋，出自城北门。顾瞻荒丘中，郁郁蹲石麟。石阙字漫漫，不知何代贵者坟。形骸已灭魑魅迹，物化尽为狐兔尘。吁嗟汉家陵阙荒无主，青山落日秦川下。犹闻樗里有智人，天子之宫夹其墓。今日休论智与愚，昔人意气复何如？愿借飘飖丹凤舄，与子鍊形入云墟。
行路难七首 其六,元末明初,郭翼,庭前芳树花参差，岁岁争新满旧枝。开白开红接芳叶，撩乱二月三月时。昔日美人颜似花，看花暮去朝复来。红夹罗襦泫香露，青天白日春风吹。而今零落少颜色，见花惋惋含悲思。百年何人得长好，叹息谓君君不知。
行路难七首 其七,元末明初,郭翼,君不见流水泯泯去不还，日月搅搅曾无闲。人生长苦死催促，富贵早来开我颜。饮酒饮不多，直爱美人扬美歌。即今受乐亦已晚，过眼百年能几何？
和李长吉马诗十二首 其七,元末明初,郭翼,神骏如无匹，骁腾绝域来。流沙一丈雪，夜拂白龙堆。
和李长吉马诗十二首 其八,元末明初,郭翼,天子飞黄马，牵来赐近臣。玉阶新雨过，风衮落花尘。
和李长吉马诗十二首 其九,元末明初,郭翼,内厩玉花骢，斑斑喷肉騣。奚官新浴罢，沙苑踏春风。
和李长吉马诗十二首 其十,元末明初,郭翼,佛郎通上国，万里进龙媒。晓日开阊阖，虹光射玉台。
和李长吉马诗十二首 其十一,元末明初,郭翼,天马谁能驭，和鸾驾紫微。年年清暑去，霹雳逐龙飞。
绝句六首 其三,元末明初,郭翼,高桃花发江林里，蝶弄莺衔四散飞。便开金盏留连看，莫放青春造次归。
绝句六首 其四,元末明初,郭翼,可惜清明雨也晴，好春须看水东亭。桃花如马斑斑色，杨柳藏鸦树树青。
绝句六首 其五,元末明初,郭翼,芣苢新生盖地面，辛夷高开满上头。生憎雨恶兼风恶，转益朝愁复暮愁。
绝句六首 其六,元末明初,郭翼,雨多二月连正月，草没南园与北园。一向无情花片片，百般如怨鸟言言。
无题和袁子英四首 其四,元末明初,郭翼,紫殿长杨满路尘，骊山荒草没麒麟。伶玄作传追飞燕，李白歌辞忤太真。舞袖夜虚金掌月，香囊魂坠紫丝茵。可怜倾国倾城曲，一度秋风一怆神。
寄青龙瞿惠夫博士,元末明初,郭翼,醉眠亭上追游日，为惜高情对物华。草港斗飞花鸭雨，竹沙深映白鹇罝。丛丛山影侵云直，一一人家落路斜。近报风流多著作，门生若个是侯芭。
送卢公武应召北上,元末明初,郭翼,前朝图史已全收，诏起丘园重纂修。一道同风遵礼乐，大书特笔法《春秋》。金壶墨泻朝挥洒，银烛花消夜校雠。进卷内廷承顾问，鹄袍端立殿西头。
城南草堂与顾仲瑛夜话,元末明初,郭翼,花发草堂风雨春，青灯剪韭话情亲。乱离隔世今何夕，生死论交更几人。城郭是非华表鹤，蓬莱清浅海中尘。三千宾客冯驩在，莫怪伤歌舞剑频。
和顾子达见寄,元末明初,郭翼,江上去年来避寇，无家归路转凄迷。桃花柳絮当三月，瘴雨蛮烟似五溪。直见荒台麋鹿走，可怜无树凤凰栖。读书支子桥边宅，瓦砾伤心暗蒺藜。
水阁书事寄郑明斋,元末明初,郭翼,方桥匼匝小如亭，山色倾江滃滃青。雨里芭蕉怜画扇，花间鹦鹉惜金屏。谁传鸿宝中篇术，自写《黄庭外景经》。练水东头三十里，何人识得伍乔星。
拟杜陵秋兴八首 其三,元末明初,郭翼,海门八月雨清霜，可怪残雷未肯藏。虹蜺断江将雨映，鴐鹅背日与风翔。罗含自老黄花宅，裴度重来绿野堂。衰暮闭门怀故旧，岂因吹笛满山阳。
拟杜陵秋兴八首 其四,元末明初,郭翼,巍巍北斗夜阑干，盛世无忧行路难。转粟帆樯辽海阔，舞阶干羽䝤夷安。黄河正道流应复，白月空江卧独看。愿借双飞珠树鹤，清游一接凤池翰。
拟杜陵秋兴八首 其六,元末明初,郭翼,江上青山接甬东，离离禾黍馆娃宫。芙蓉旧苑长洲里，麋鹿荒台落照中。银海雁飞沉夜月，金茎露冷濯秋空。可怜萧瑟江关暮，词客哀吟思不穷。
拟杜陵秋兴八首 其八,元末明初,郭翼,落日江南发棹歌，楚王宫庙郁嵯峨。雨经巫峡朝云湿，木落洞庭秋水多。璧月银河空复在，玉箫金管奈愁何。只今文藻悲迁客，何处波涛吊汨罗。
桓王墓,元末明初,郭翼,客行古城下，下有桓王墓。古城多秋草，牛羊下来暮。
湘弦曲,元末明初,郭翼,竹啼非染露，山暝乃疑云。灵瑟传神语，休令帝子闻。
漫兴九首 其一,元末明初,郭翼,瞿卢袁陆思清警，要我题诗来鹤亭。月下吹笙看舞影，竹中移栅护霜翎。
漫兴九首 其二,元末明初,郭翼,广平梅词吐清婉，惠连《雪赋》映婵娟。况有文章兼二美，吕家亭子得无传。
漫兴九首 其三,元末明初,郭翼,白云满地如白石，明月窥江来近人。最忆荥阳好兄弟，著霜柿叶写诗新。
漫兴九首 其四,元末明初,郭翼,淮泗大水断禾黍，闻道居人巢树头。汉武曾闻歌《瓠子》，老翁更儗赋《黄楼》。
漫兴九首 其五,元末明初,郭翼,城南市中有楚客，醉卧高楼看月生。两儿共扶不肯下，紫箫吹度到天明。
漫兴九首 其六,元末明初,郭翼,侧闻朝家置史馆，须得班马出群材。揭公已老欧阳死，近者何堪为总裁。
漫兴九首 其七,元末明初,郭翼,北山一士禅宗秀，烂漫交情只忆渠。每与王郎传诅楚，不同怀素学狂书。
漫兴九首 其八,元末明初,郭翼,永嘉为儒有陈子，更思文雅得曹髯。麟趾凤毛不复见，龙文虎脊有谁兼。
漫兴九首 其九,元末明初,郭翼,江上十月风日好，小桃欲开春可怜。绝胜龙沙三尺雪，雕弓射雁拂庐前。
廉夫自沧江过顾仲瑛桃源作诗以寄并柬玉山,元末明初,瞿智,老铁仙人海上来，海云长日护楼台。玉箫彩凤时时下，黄鹤珠帘面面开。不逐蟾娥归月府，却冯华使过蓬莱。见说武陵重有约，一溪流水似天台。
简熊松云,元末明初,瞿智,西冈无奈景纯何，陶写新诗日渐多。宜似兰苕飞翡翠，每嗟荆棘长铜驼。日曛山崦收黄雾，秋入江风动白波。复忆松云老文学，醉乘箫凤肯相过。
追和龙洲先生登多景楼诗就题其墓,元末明初,郭翼,黄鹤矶头风雨秋，中原一望使人愁。东江风雨一斗酒，大地山河百尺楼。群臣谁决和戎议，九庙犹衔误国羞。慷慨鲁连宁入海，凄凉王粲重登楼。荒冈四尺先生墓，再拜酬之双玉舟。
题倪元镇春林远岫图四首 其三,元末明初,郯韶,十日春寒早闭门，风风雨雨怕黄昏。小斋坐对黄金鸭，寂寞沈香火自温。
题倪元镇春林远岫图四首 其四,元末明初,郯韶,春寒时节病头风，惆怅年华逝水同。世事总如春梦里，雨声浑在杏花中。
题赵魏公画,元末明初,郯韶,汉家宫阙画蒿莱，烟雨苍茫护石苔。惟有金河旧时雁，年年秋色过江来。
龙门山中即事,元末明初,郯韶,雷雨过厓惊落湍，空林白昼忽生寒。阴阴草阁开尊坐，细细山云卷幔看。落日樵声经木末，青天鸟道挂檐端。亦知吏隐非吾事，直欲从兹赋《考槃》。
寄范叔豹,元末明初,郯韶,江上霜寒木叶彫，忆君何处思迢迢。长年旅食同秋雁，故里风烟隔暮潮。甚欲寄书酬远别，绝怜把烛待清宵。双溪月色凉如水，谁采琼芳慰寂寥。
次韵聂茂宣见贻就简陆伯渊,元末明初,郯韶,扬雄宅里曾相识，甫里祠前会面时。白日过门应问字，青春别墅只围棋。隔溪水涨桃花屋，深巷鸡鸣桑树枝。甚欲相从二三子，篝灯细雨共谈诗。
虎丘,元末明初,郯韶,春草青青绕阖庐，山深石径转崎岖。空闻落日腾金虎，无复三泉閟玉凫。陆羽井深春雨歇，生公石在白云孤。伤心莫问鱼肠剑，怨逐秋声上辘轳。
过女儿浦,元末明初,郯韶,浦口寒烟生白波，蘋花风急棹舟过。人家一路青山下，只有秋田落雁多。
倪元镇画,元末明初,郯韶,玄馆夏初度，青林暑气中。开轩对流水，坐石待薰风。花落葛巾侧，鸟鸣山几空。经锄者谁子？散发奏丝桐。
题胡廷晖画,元末明初,郯韶,仙馆空青里，春船罨画中。鸥波千丈雪，渔笛一丝风。
题倪元镇画二首 其一,元末明初,郯韶,断霭生春树，微茫隔远汀。梁溪新月上，照见惠山青。
题倪元镇画二首 其二,元末明初,郯韶,高江新水生，微月流云度。美人胡不知，相思隔春树。
衡门书事二首 其一,元末明初,郯韶,风雨衡茅深复深，朝来隐几独长吟。正怜静里耽诗癖，忽喜门前有足音。爨下焦桐弹《别鹤》，箧中茧纸写来禽。南山千古悠然意，惆怅何人识此心。
衡门书事二首 其二,元末明初,郯韶,门巷青苔积雨深，林花落尽一莺吟。高情不鼓《南薰》调，长日只闻流水音。涧底青丝牵弱荇，窗前碧色护来禽。莫嫌身外求名远，自是幽居惬素心。
题女真猎骑图二首 其一,元末明初,郯韶,白草原头闻雁声，黄沙碛里马蹄轻。举头忽见边城月，倒著丝鞭不肯行。
题女真猎骑图二首 其二,元末明初,郯韶,塞上秋雁白雪飞，溅溅生血洒毛衣。日斜却过轮台下，争看红妆猎骑归。
梧桐士女图,元末明初,郯韶,厌厌微步出深宫，露湿红绡怯晚风。争信长门今夜月，肯分清影照梧桐。
望潮曲,元末明初,郯韶,夕风吹白波，江树摇绿烟。行人望潮水，心与沧溟连。榑桑东来三万里，晓看浴日重渊底。乃知碧海与天通，只隔银河一丝水。美人住在东海头，身轻嫁与千户侯。频年转粟直沽口，樯头夜夜望牵牛。
娄东述怀寄示龙门上人玉山居士,元末明初,邾经,寂寞娄东寺，经过岁暮时。后凋霜柏古，乱点石苔滋。方外尊吾友，龙门得老琦。十年今几遇，早岁故相知。震泽三江入，虹桥五色垂。水西春酒熟，花下晚尊移。联句应题竹，留餐更折葵。那知俱是客，各以业为师。莲社招呼费，茅堂出处卑。也驰支遁马，而向习家池。何物讥臣朔，如人舞怪逵。遂令兄弟急，岂但友生疑。落落情偏好，悠悠事莫期。参商天上路，萍梗海之涯。向忆身犹白，前修道不缁。君攀狮子座，我把桂花枝。吴子非无学，周胥亦有为。龙泉终再合，豹管未容窥。泥滑双扶屐，灯明共弈棋。笑言方款合，交谊更坚持。好客囊羞涩，捐人佩陆离。初筵俄列豆，屡舞竟扬觯。醉揖都轻别，醒吟每重思。优哉聊复尔，舍此欲何之。伐木鸣幽鸟，椷筒寄阿谁。玉山投美璞，珠水照摩尼。为说饶清事，从游尽白眉。载观名胜集，多是故人诗。自笑如张翰，何烦识项斯。江帆风去逆，林馆雨留迟。紫研玄香润，纹窗棐几宜。翔鸾开粉纸，直发引乌丝。燕坐书成癖，穷探字识奇。雄文《毛颖传》，小隶《武梁祠》。韩柳文章在，云龙上下随。两家才并立，千喙语难追。小子真狂简，前贤讵点嗤。百金宁取直，三绝且闻痴。漫与非神品，居然奉令仪。异时倾孔盖，八字读曹碑。回首高飞隼，行歌倒接䍦。剡溪归尽兴，泌水乐忘饥。野阁延疏广，韦编拾散遗。儒冠傲轩冕，农耒力菑畬。明月怀人远，长林鼓瑟悲。平常要久契，翻覆讶群儿。愿把平生意，毋求小有疵。矢心同白水，披腹献丹墀。把袂寒潮上，还家夜雪吹。上人逢顾恺，冯谢拙言词。
营海轩诗,元末明初,邾经,兵后澄江失敝庐，何曾奏策似隋初。丈人旧忆河间渚，营海新题泖上居。翏渎山横遗战垒，松江水近足羹鱼。惯闻地与潮声转，时见龙将雨气嘘。槎路不通星是客，桑田频改日愁予。螺舟莫厌过从数，我亦羁穷欲著书。
题唐伯刚贯月轩,元末明初,邾经,使君文采歘翩翩，投檄归来志浩然。新构凤麟洲上屋，恰如书画米家船。干将破壁龙俱化，脉望飞空蠹亦仙。更试囊中五色笔，桂花香露洒银笺。
题络纬图,元末明初,邾经,牵牛风露满篱根，淡月疏星夜未分。灯下有人抛锦字，机丝零乱不成文。
方寸铁赠朱伯盛,元末明初,邾经,朱君手持方寸铁，模印能工汉篆文。并剪分江龙喷月，昆刀切玉凤窥云。他年金马须承诏，此日雕虫试策勋。老我八分方漫写，诗成亦足张吾军。
周玄初祈晴诗,元末明初,申屠衡,寥阳之阙天皇居，百灵拱卫群真趋。羽人神游尻为舆，招摇御气凌空虚。九关洞启光县珠，绿章封奏人间书。吴田潦淫三月余，吴淞决防连具区。春苗荡溺无遗株，吴民业业忧为鱼。上天好生哀冥愚，羽人稽首帝曰俞。廓除霾曀开天衢，蛟龙伏藏黑蜧诛。有秋芃芃还土腴，人无菜色国有储。羽人有道神明俱，手持玄纲旋斗枢。紫云为舄丹霞裾，蓬莱清都随所如。琳宫载敞虞山隅，为予分驻飙轮车。
绝句,元末明初,申屠衡,青锁春闲漏点迟，博山香煖翠烟微。隔帘谁撼金铃响，知是花间燕子归。
次韵陈敬初答虞清二子雨中见寄绝句六首 其一,元末明初,钱逵,白箓裁笺带玉纹，乌丝题字寄衡门。风床展玩论书法，何似颜公屋漏痕。
次韵陈敬初答虞清二子雨中见寄绝句六首 其二,元末明初,钱逵,积雨孤村水满堤，杏花零乱落春泥。草堂近在桥东路，只借丹丘处士栖。
次韵陈敬初答虞清二子雨中见寄绝句六首 其三,元末明初,钱逵,喧喧春鸟报新晴，不遣春愁眼底生。拟约芙蓉洲上坐，暂分私地听蛙鸣。
次韵陈敬初答虞清二子雨中见寄绝句六首 其四,元末明初,钱逵,独立春江古岸基，风帆沙鸟总忘机。今朝闻有巢湖信，南陌东阡迟子归。
次韵陈敬初答虞清二子雨中见寄绝句六首 其五,元末明初,钱逵,村坞深如华子冈，东风花落涧泉香。故山猿鹤相望久，莫遣濡须草树荒。
次韵陈敬初答虞清二子雨中见寄绝句六首 其六,元末明初,钱逵,关河犹未息风尘，孤负春来绿草茵。莫报淮南近消息，题诗且慰白头人。
赵子固兰蕙卷,元末明初,钱逵,王孙书画出天姿，痛忆承平鬓欲丝。长借墨花寄幽兴，至今叶叶向南吹。
雪霁顾仲瑛偕余与陈惟允坐剑池上惟允为写图因赋诗云,元末明初,郯韶,残雪落林度西岭，古涧寒泉凝素绠。孤僧倚树听微吟，一鹤临池照清影。松间旭日映山椒，白云英英如雨飘。何当为置王摩诘，更添几叶红芭蕉。
雪霁与郯九成陈惟允坐剑池上惟允为写图因次九成韵,元末明初,顾瑛,饮涧长虹挂深岭，千尺辘轳断修绠。夜寒月黑鬼赋诗，白日清风人写影。藤萝阴阴蔓山椒，长松落雪如花飘。烦君画我掩书卧，窗前更著青芭蕉。
奉陪吕志学曾彦鲁刘仲原同登虎丘赋呈居中长老,元末明初,邾经,虎丘山前新筑城，虎丘寺里断人行。胡僧自识灰千劫，蜀魄时飘泪一声。渐少松杉围窣堵，无多桃李过清明。向来游事誇全盛，曾对春风咏太平。
卧云室（师子林十二咏）,元末明初,申屠衡,童子爱白云，闭置密室内。不如放令出，去住得自在。
问梅阁,元末明初,申屠衡,石阑护苔枝，相对黄昏月。问答本无言，翠禽强饶舌。
指柏轩,元末明初,申屠衡,冰霜二百年，老骨耐撑拄。欲知僧腊高，即是阶前树。
竹谷,元末明初,申屠衡,阴森生昼寒，仰不睹天日。时从绿云中，窥见一星出。
暮宿田家作,元末明初,蓝仁,木落天正寒，山空日将暮。荒村倦鸟归，乱水行人渡。穷年滞草莽，短褐被霜露。晚宿依田家，主人情亦故。汲井泉满涧，烧竹烟在户。钟残溪上村，月照阶前树。浊酒初泼醅，嘉蔬亦时具。且慰饥渴怀，况谙村野趣。老翁八十余，有子役征戍。粳稻岁暮收，官司日加赋。我愿息兵戈，海宇重农务。愧乏经济材，徒然守章句。
风雨不已川流渺漫感事叙怀柬我同志,元末明初,蓝智,云雷中夜兴，风雨达清旦。开门山木昏，隐几波澜乱。鹳鹤下空庭，蛟螭上高岸。舟航远树杪，石壁中流半。黍豆或漂流，蓬蒿乃滋蔓。北风不扫除，南海尽弥漫。乃知兵戈气，郁结久不散。坤轴恐欹倾，阳乌失光灿。伤时转凄凉，涉世正忧患。微躬愧鸟雀，何由塞天汉。
雨中柬王幼度,元末明初,蓝智,客子清晨卧江阁，老树闭门风雨恶。渔舟满眼乱波涛，杀气冥冥塞寥廓。地炉火冷席无毡，短衣百结双履穿。寒食清明不归去，故山松柏空云烟。先生适自江东至，行李兼旬共留滞。登楼王粲漫多才，献策刘蕡甘下第。三鳣聊尔拥皋比，一鹗未负风云期。青春白日麟凤远，长林丰草豺狼饥。十年烽火暗南极，戎马纷纷未休息。朝廷耆旧困草莱，乡里儿童誇膂力。我今旅食向孤城，君亦胡为念远行。人生只在意气合，世上未觉文章轻。野人岂知天下事，杜宇夜啼花满地。狂如贾谊惟痛哭，贫似扬雄空识字。昨夜封书与雁归，妻孥应怪苦回迟。丈夫磊落志千载，一日穷途何足悲。
赤壁,元末明初,蓝智,长江西来雨如雾，赤壁苍苍风雨暮。草木犹疑横槊时，尘沙尚忆焚舟处。乌林渡口下舳舻，曹瞒已料无全吴。阵前部曲奔先主，眼中谈笑轻周瑜。君臣谋合士贾勇，玉帐旌旗亦飞动。楼橹晴空烟焰高，鱼龙白日波涛涌。荆门牢落驻残兵，野旷不闻鼙鼓声。战骨秋埋湖外草，捷书夜报石头城。雄图霸气两消歇，地老天荒秋一叶。石上残碑过客题，沙中古剑渔人得。汉王祠枕碧山隅，诸葛台荒野鸟呼。千年忠义出师表，万里江山八阵图。
宿橘山田家怀蒋先生,元末明初,蓝智,苍峰落日微，白鹤秋风远。客路入疏钟，田家背山坂。孤烟桑柘寒，归鸟茆茨晚。欲觅紫芝翁，山深白云满。
暮归山中,元末明初,蓝仁,暮归山色昏，濯足月在涧。衡门栖鹊定，暗树流萤乱。妻孥候我至，明灯供蔬饭。伫立松桂凉，疏星隔河汉。
秋日游石堂奉呈卢佥宪,元末明初,蓝智,荒郊通径僻，野竹闭门深。白日羲皇世，青山绮皓心。潜蛟多在壑，宿鸟独归林。知尔荷锄倦，时为《梁甫吟》。
秋夕怀张山人,元末明初,蓝智,鼓角边声壮，林塘夜色幽。凉风动疏竹，明月在高楼。久客形容老，孤城战伐愁。不眠怀魏阙，长啸拂吴钩。
雨中同孟原佥宪登嘉鱼亭,元末明初,蓝智,高阁流莺外，荒城驻马前。江寒三月雨，春老百蛮天。折柳悲横笛，飞花落钓船。乾坤总羁旅，把酒意茫然。
时事 其三,元末明初,蓝智,大府城隍废，疲民井邑空。舞干非舜日，斩木有秦风。烽火苍茫外，江山感慨中。悲歌看古剑，激烈想英雄。
宿严滩作,元末明初,蓝智,水宿傍严滩，风灯语夜阑。鼍鸣潮信急，龙过雨声寒。病喜江山好，贫嗟道路难。故园三四口，书札报平安。
徐雪舟为画蓝涧草堂图,元末明初,蓝智,碧草连书屋，苍山对画图。鹤巢秋树小，渔艇夕阳孤。野色晴初远，溪云淡欲无。浮楂倚盘石，把钓任潜夫。
经石堂追怀卢使君,元末明初,蓝智,旧隐仙人馆，曾陪使者车。那知沧海别，不返白云居。山雨荒樵径，窗尘污道书。伤心庭外竹，清影漫扶疏。
兵后归西山,元末明初,蓝智,乱后归茅屋，晨兴步石田。客愁空日日，春色自年年。风雨啼莺外，江湖去鸟前。艰难思故旧，回首意茫然。
蓝涧草堂,元末明初,蓝智,橘井云山北，茅斋涧水西。听猿秋树近，扪虱夕阳低。樵子知愚谷，田翁伴醉泥。兴来时得句，自向竹间题。
闻蓝山兄寓滁州,元末明初,蓝智,番水初传信，滁山想定居。秋吟兼蟋蟀，晚饭得鲈鱼。落月沧江阔，凉风白发疏。兵戈关塞隔，不敢问何如。
登凤林寺钟楼作,元末明初,蓝智,楼凭青嶂迥，人到上方稀。古寺愁春雨，疏钟送落晖。云林孤迹远，法界一尘微。坐久松风动，飞花落客衣。
山中漫题 其三,元末明初,蓝仁,读书期有用，闭户耻无能。落叶空山雨，疏钟独夜灯。人称樗里子，住近石门僧。静坐观诗妙，须参最上乘。
顺昌道中,元末明初,蓝智,蓐食鸣鸡晓，空山啼鸟春。远钟何处寺，残月独行人。书剑嗟黄发，江湖起战尘。南游未得意，北望正凝神。
雪中送舒文质归广信,元末明初,蓝智,积雪千峰迥，空林一鸟归。客愁南浦树，乡梦北山薇。风雨荒茅屋，兵戈老布衣。饥寒兼盗贼，出处寸心违。
寄云松先生隐居五首 其一,元末明初,蓝仁,风雨论交旧，林塘卜筑新。幽栖兼令弟，高卧愧时人。竹日明书帙，溪云覆钓缗。林居无俗客，麋鹿自相亲。
柳城道中,元末明初,蓝智,霜气晚凄凄，荒冈恐路迷。孤云桂岭北，落日柳城西。地暖蛇虫出，林昏鸟雀栖。蛮乡经战伐，问俗愧遗黎。
采石舟中寄子正佥宪,元末明初,蓝智,共醉黄垆酒，还登采石舟。澄江晴吐月，独树晓生秋。去国一身远，怀乡半夜愁。明朝陪使节，一上岳阳楼。
恭城县 其一,元末明初,蓝智,十室黄茅屋，千峰红叶村。喧厖蛮俗异，质朴古风存。鸡犬连猺洞，牛羊到县门。残年历荒徼，遥布圣明恩。
晚立怀友,元末明初,蓝智,野旷行人绝，林空坠叶闻。客愁当落日，诗思入寒云。草暗防蛇毒，山昏过虎群。梅花万里道，岁晚正思君。
过云洞岭,元末明初,蓝智,路出千林迥，山连五岭遥。石崖悬度栈，野树卧通桥。涧饮犹防蛊，畬耕尽属徭。夕阳驱瘦马，鬓影漫潇潇。
溪桥晚立,元末明初,蓝智,天阔浮云尽，山昏落日微。鸟栖当野树，人语共柴扉。岁月且云暮，乡关何处归。邻家响机杼，远客叹无衣。
夜雨,元末明初,蓝智,多病西风客，空堂独夜愁。灯残江上雨，木落岭南秋。黄卷知何用，丹砂不易求。君恩无补报，怅望惜淹留。
赠隐者,元末明初,蓝智,风云蛇阵将，山水鹿门居。报国曾留剑，归田始读书。雁秋湖水落，蝉露柳条疏。别梦关山远，松窗夜月虚。
雨中,元末明初,蓝智,黯黯云垂野，潇潇雨满林。晚山归鸟尽，秋草闭门深。落叶萧条树，空城断续砧。烦忧兼独立，谁识此时心。
晓发江上,元末明初,蓝智,官船催晓发，浦鸟暗惊飞。残月低清渚，疏钟隔翠微。晨光初辨树，秋色已生衣。万里惭张翰，鲈鱼未得归。
柳城县,元末明初,蓝智,青山入县庭，小邑但荒城。竹覆茅茨冷，江涵石壁清。草虫当户堕，水鸟上阶行。问俗知无事，松风一舸轻。
出云藤驿,元末明初,蓝智,又出云藤驿，扁舟更向东。地蒸秋有瘴，江阔夜多风。旅梦惊啼狖，乡心托断鸿。天涯看月色，不与故园同。
宿阳朔山寺,元末明初,蓝智,晚景孤村僻，松门试一登。秋山黄叶雨，古寺白头僧。坏壁穿新竹，空床覆旧藤。宦情与禅意，寂寞共寒灯。
来宾县晓发,元末明初,蓝智,宦游同逆旅，侵晓逐征途。空馆残灯小，长江落月孤。邻鸡催去马，城拆起栖乌。物色兼人事，匆匆岁欲徂。
江上别故人,元末明初,蓝智,天涯芳草色，对酒惜余春。此日沧江别，东风白发新。落花晴傍马，野鸟冷窥人。共勉持风纪，驱驰莫厌频。
宿开建江上怀闽中故人,元末明初,蓝智,东风袅袅泛鸥波，倚棹汀洲近薜萝。江上流莺疏雨歇，天涯芳草落花多。暮云尚隔苍梧野，秋兴空怀《白苎歌》。离别不堪频怅望，美人南国意如何。
秋夕怀王长文,元末明初,蓝智,月落秋山夜正中，飞云寥落海天空。揽衣谁念闻鸡舞，拔剑终期汗马功。河汉星辰连北斗，蒹葭霜露满西风。忧时王粲头如雪，却忆《登楼赋》最工。
答萧子仁,元末明初,蓝智,每忆诗篇共讨论，更烦书札寄殷勤。西风一叶潇潇雨，落日三山渺渺云。碧海鱼龙秋正蛰，空江鸿雁夜多闻。茆檐寂寞黄花晚，欲采寒香远寄君。
闻吴维新写正览已毕作诗迎之,元末明初,唐桂芳,吴郎久不见，怅望隔江村。辛苦头将白，编摩眼易昏。蕉心含雨润，柿叶缬霜繁。智永瞠诸后，羲之本一门。未应梁上得，偏向枕中存。点磔临池黑，戈波漏屋痕。萦萦蛛结网，袅袅茧缫盆。白练书裙好，黄麻草诏尊。首濡无醉魄，笔谏有忠魂。安得三千幅，烦君恣意翻。
遣怀 其二,元末明初,唐桂芳,繁昌县前白杨树，随处柴门逐水开。可是夜深风露冷，流萤一个度江来。
和程仲庸游京口留别,元末明初,唐桂芳,我正无心懒似云，那堪奔走污缁尘。飞花岸柳偏愁客，吹浪江豚忽拜人。玉带暂抛烦转语，楞伽曾写悟前身。异时好说金山寺，小小渔舟唤渡频。
赋秋胡子,元末明初,唐桂芳,依依陌上桑，婉婉桑间妇。嫣然红罗襦，采桑湿香雾。相逢马上郎，停鞭偶回顾。重遗买一笑，脉脉此情露。谁知妇人身，托生胶漆固。本期骨肉亲，反被颜色误。忆当送郎初，徙倚门前树。箧笥满征裳，一一裁缯素。绣为双鸳鸯，犹惧观者妒。愿郎早归来，恨不与俱去。尘埃扑床帷，蟏蛸网窗户。惟有白发姑，未忍衷情诉。可怜不相识，春心挑中路。苍皇下马时，忽忽意未悟。洞房扫春蚕，一见应愧负。汝妾固可弃，汝亲宁弗慕。黄金无亏盈，白璧有点污。嫁夫恩义乖，何如江水赴。贞姿擅古今，朽骨忘朝暮。悠悠惩怆心，于焉发长喟。
拟古 其一 行行重行行,元末明初,钱宰,出门万里别，行行远防边。相望各天末，北斗日夜躔。四运秋复春，不见君子还。燕车北其辙，越马南其辕。目远心愈近，怅望徒悬悬。黄云暗关塞，路险不见天。式微夫如何，日月忽已迁。愿言崇明德，无为终弃捐。
拟古 其二 西北有高楼,元末明初,钱宰,高台何巍巍，参差与云平。玉绳临双阙，长河流无声。上有羽衣人，逍遥吹玉笙。清响明月，飞佩何泠泠。借问弄者谁，疑是董双成。逸思随风发，无人识其声。曲终再三叹，感慨有余情。所悲同门友，局促趋世荣。愿将秋水剑，为之解尘缨。笑呼双黄鹄，与子俱远征。
拟古 其三 涉江采芙蓉,元末明初,钱宰,涉海采琅玕，红者珊瑚枝。明珠盈怀袖，将以遗所思。海阔不得返，所宝莫致之。烂其纳我室，抱璞将何为。
拟古 其四 明月皎夜光,元末明初,钱宰,皎皎明月光，照我屋东头。寒螀鸣树间，招摇指孟秋。白露下高梧，落叶声飕飕。寒温更变迁，河汉东南流。怀哉里中儿，奋志起远游。飘然溯长风，乘槎犯斗牛。支机织女石，为问今在不。水深波涛阔，浮名将焉求。
拟古 其五 冉冉孤生竹,元末明初,钱宰,青青梧桐树，托根在高冈。与子新合欢，翕如凤与皇。凤皇鸣锵锵，合欢期世昌。欢情一何短，离思一何长。嗟彼篱下菊，含英扬其芳。晨霜秉贞节，宁随秋草黄。终当采而佩，岁晏夫何伤。
拟古 其六 庭中有奇树,元末明初,钱宰,中林多幽兰，江篱杂芳荪。采之酌春酒，将以清心魂。持杯未及饮，怅然念王孙。王孙不归来，置酒在芳尊。
拟古 其七 迢迢牵牛星,元末明初,钱宰,河东有织女，皎皎云为章。手弄机上丝，日夕更七襄。织成五色文，欲制君子裳。莫言隔秋水，可以驾飞梁。睆彼牵牛星，终日不服箱。
拟古 其八 客从远方来,元末明初,钱宰,故人万里别，海水日夜深。南风海上来，遗我双南金。不见故人面，乃见故人心。铸作黄金徽，置之白玉琴。弹为《别鹤操》，闲以怀湘吟。曲终听者稀，矫首望知音。
拟古 其一,元末明初,钱宰,庭树日已黄，白发日已短。候虫鸣前除，秋霜蕙花晚。岁月如奔驹，六辔不可挽。泛舟涉方瀛，方瀛水清浅。安期邈难求，吾棹亦已返。花开醉复斟，黍熟饥自饭。逌然乐悟生，瑶岛谅不远。
过城南田舍,元末明初,钱宰,鸡鸣大星没，揽衣出衡宇。开门走狗先，巷白行人语。零露濯冲襟，残月澹幽墅。泠然旦气清，逍遥散尘绪。人生天壤间，俯仰成今古。且复耕我田，商歌更何补。
过钓台,元末明初,钱宰,溅溅桐江濑，白石粲如许。上有子陵台，下瞰富春渚。高崖薄层云，黄草没荒墅。俯怀汉中兴，四海归寰宇。征书诏遗逸，长揖觐当宁。咄咄吾子陵，而竟不下汝。握手道故交，言还谢明主。星文丽中天，风节超下土。悠然钓泽中，高风永终古。
分题赋载酒亭送友之四川,元末明初,钱宰,大江发巴蜀，岷峨郁嶕峣。子云性佚荡，逸气相扶摇。洒翰骋雄辞，凌云何飘飘。终焉敛其华，富丽不足骄。覃思著玄文，斟酌仿繇爻。闳言极幽微，绵络天地交。岂无好事者，载酒与游遨。胡为事黄门，投阁竟萧条。龙蛇不知藏，蝘蜓亦见嘲。天独昌其文，炳如星日昭。子行登斯亭，英爽或可招。谓我欲问奇，峡水阻且遥。
题雪猎图,元末明初,钱宰,胡儿善骑射，出猎古战场。白雪日夜飞，萧萧朔风凉。黄草蔽沙碛，马肥弓力强。小队出汉南，十骑如龙骧。前驱逐猛虎，后骑接飞獐。翻身激羽箭，叠中两羚羊。玄熊何前却，猛气亦跳梁。南行顾长戟，北走脱飞鎗。联镳愈奋捷，性命不得将。自谓足驰骋，意气何扬扬。宁思汉廷将，英勇际武皇。去年出云中，置郡定朔方。今年战高阙，夜围右贤王。小勇何足矜，万里开边疆。
游西山,元末明初,钱宰,西山一何高，有怀在泉石。荡舟渡西泠，秋水今几尺。渚花泊双桡，岸草纳双屐。凉风树上至，林影下衣碧。群动方自营，尘机念俱息。邂逅方外人，招邀坐深席。悠然外死生，矧复慨今昔。我客语正深，仆夫劝还役。川明月初至，树暗山已夕。归人樵唱来，落日堕西壁。
兵退后作,元末明初,钱宰,朔风号枯枝，长夜何漫漫。微月出复没，零露凄以漙。露漙不足悲，严霜为之寒。饥乌下丛薄，猛虎鸣其间。鬼灯照虚馆，落叶何珊珊。萧萧远征人，载歌《行路难》。我心增惨戚，岂不思东还。欲济川无梁，中道多阻艰。弱子病且死，老妻方忧患。明将登前途，念我衣裳单。斧冰汲涧水，采薪事朝餐。慨彼《下泉》诗，悠然起长叹。
泛舟新湖塘次王敬助韵二首 其一,元末明初,钱宰,清赏各有适，何异同登攀。君舟泊西隩，我车上东山。林光变宿雨，溪响洄晴澜。春深飞花歇，日入好鸟还。佳景欣所得，毋令清兴残。俯看纵壑鱼，仰见培风翰。物理固有待，努力当希颜。胡为念穷达，戚戚天壤间。
泛舟新湖塘次王敬助韵二首 其二,元末明初,钱宰,湖水日已绿，理棹不可缓。杂花当昼翻，远树出云短。沙明宿雨霁，风急游丝断。悠悠欢赏凉，历历佳趣满。酒尽客愁生，歌残离思远。世路方险巇，穷居正萧散。出处谅何心，夕阳起樵管。
城南燕集得作字,元末明初,钱宰,闭门度芳辰，念此风雨恶。今日忽复晴，青郊纵行乐。引杖听莺啼，持杯看花落。庭绿树阴交，春容已非昨。微酣爱酒清，放歌悲发白。茫茫师旅间，扰扰烟尘隔。夙昔愧栖迟，于今喜离索。明朝溪上田，买牛自在作。
陪白野太守游贺监故居得水字,元末明初,钱宰,崇冈散新阳，寒日舒短晷。晴飙一披拂，波影上沙尾。意行遂忘疲，情语相慰喜。赐宅知己非，归舟更谁舣。树暗山始夕，川明月初至。停杯成慨叹，觅句聊徙倚。前林樵唱来，惊鸿下寒水。
早春寄乡中友人,元末明初,钱宰,故园花发春又来，碧桃半拆棠梨开。流莺踏花酒落杯，花飞落酒相萦回。酒酣起舞落日晚，应念长安人未回。江上船，几时发，拍手醉唱《归去来》，笑摘花枝簪白发。
双烈行,元末明初,钱宰,云中两烈妇，风节何雄哉。妇姑誓同死，军马倏已来。姑言我死命之遭，尔方年少不得逃。欲自经，不得索，欲自刎，不得刀。少妇潜致辞，不用刀与索。儿当激贼怒，与姑头共斮。姑如湛卢剑，骂贼猎猎生刚风。妇如黄间弩，蹶张放弦气愈雄。厉声奋激膺贼锋，万古双烈誇云中。
题蕃王出猎图,元末明初,钱宰,燕山八月秋草黄，秋高马肥弓力强。蕃王朝辞诈马宴，羽猎不敢齐长杨。西风猎猎边城戍，小队旌旗打围去。英姿飒爽思奋扬，面如玉盘身倚树。金羁朱缨玉腕骝，紫貂兜鍪银鼠裘。燕姬如花向前骑，从官骑列春云浮。猛士先驱仗金钺，胡笳一声鼓齐咽。骢驹并载双歇骄，海青翻臂思超越。黄须健儿勇且骁，虎纹交韔悬在腰。翻身控弦响若掣，一箭射落双飞雕。马上双雕驰献捷，凯歌向王王击节。金杯进酒饭黄羊，马潼淋漓手新捩。穹庐张天落日黄，醉拥婵娟马前歇。百年富贵空画图，桑田茫茫海水枯。画中豪杰八尺躯，昔何勇锐今何愚。悲风萧萧渺绝漠，漠南千里王庭无。
题赵仲庸镜湖图为洽上人作,元末明初,钱宰,赵侯胸中有泉石，白发垂颠人不识。丹青不写四十年，一见洽师双眼碧。当年王宰浪得名，十日五日劳经营。天机到时一挥洒，白云颠倒秋波明。秋波在屋下，白云在屋上。香炉秦望天东南，苍峦翠巘森相向。三山落日烟水赊，秋风旧宅今荷花。断垣苍石无路入，至今人说放翁家。放翁家，渺何处，阿师出家不归去。不惜千金买画图，笑倚清江看云树。
题长江霁雪图,元末明初,钱宰,昔年壮游下江汉，霁雪千峰排两岸。今年看画忆旧游，万里江山入清玩。岷峨冈脊来蜿蜒，青城一峰高插天。东驰衡山走千里，匡庐五老与石城、北固遥相连。冰峦雪壑互起伏，照见日华破初旭。神光混茫元气浮，奋如巨鳌簸坤轴。烂如秋空云，浩如沧海涛。又如瑶台银阙天上头，皎皎白月空秋毫。回光下照中流水，风吹河汉银云起。中流空阔不胜寒，一洗丹碧秋漫漫。山川历历真伟观，来往十年游未半。不如云瀛楼上来倚阑，一日看遍江南山。
题俞景山画山水帐,元末明初,钱宰,老夫索居江上楼，廿年不出怀旧游。扣门下楼出迎客，但见绝壑风飕飕。岱宗日观山上头，日出未出苍烟浮。嵩高插天太华碧，蛾眉青城翠欲流。匡庐老泉挂白石，苍梧水落湘江秋。悬崖倚天万山立，翔鸾舞凤蟠苍虬。幽岑远树互出没，白云不散松风收。松根老樵列四五，招我共入青林幽。平生游历走不遍，千里万里穷遐搜。如何一日堕我前，空翠杂沓来双眸。举头问客何因入此境，乃是手持图画来沧洲。俞君作画时，雅有山林癖。朝登望秦山，万壑千岩净横臆。暮上香炉峰，海色秋清上遥碧。归来放笔作董元，笔底丹青浩无迹。海桑一别三千年，山月江风耿相忆。仰观岩上泉，俯看松下石。故人不见空画图，十幅云烟卷还客。
题画梅和王山农韵,元末明初,钱宰,江南春来白雪烂，落月横参夜将半。缟衣绰约如故人，踏飒梨云敧老干。北风猎猎天正寒，彷佛风节凭西阑。乃知山人竟不死，夜煮白石青松间。高情抚世无今昔，溪上梅花没荒棘。忆曾挥翰洒溪云，一枝寄与春消息。花前唤酒写长歌，花下呼儿扫落花。若不扬州何逊宅，定是西湖处士家。山人爱梅心独苦，笑尔豪吟玉堂树。山巅水际日看花，凤诏鸾书招不去。解衣盘礴两袖垂，腕指所至皆天机。南枝著花玉色起，北枝冻压玄霜飞。自从上苑成尘土，无复当年旧歌舞。源上桃花不记秦，九畹芳兰已忘楚。不如山人卧云松，破屋长在梅花东。传家别有花作谱，放手直欲先春风。见花如见山人面，谁道人间亡是公。
秦淮晚泊,元末明初,钱宰,秦淮酒家来泊船，鲈鱼一斤三百钱。船头买鱼酒新熟，却忆邪溪歌采莲。醉来起舞落日晚，挥手弹铗风泠然。少年不作长安客，老去逢秋头雪白。兴周须求渭水才，安汉园公安在哉。眼花齿折竟何益，好放陶潜归去来。
梧桐树,元末明初,钱宰,梧桐树，一叶堕秋风，一叶委秋露。明年二月新叶生，还在今年叶飞处。汉宫飞燕近承恩，零落班姬不如故。君不见梧桐树。
瓜洲夜泊,元末明初,钱宰,旅夜瓜洲泊，秋怀浩欲沉。星河与海合，江汉入吴深。天堑无南北，川流自古今。隔花渔唱起，千里故园心。
秋望,元末明初,钱宰,一雁下荒浔，邻秋急暮砧。檐风吹病骨，江月照归心。把酒招征棹，看花笑脱簪。有怀吟未得，黄叶堕疏林。
长江伟观图,元末明初,钱宰,第一江山独凭阑，秋风断石倚江关。两峰并立星河上，一水中流天地间。海日东生月西没，官船北去客南还。莫愁白发搔来短，酒落金盘入醉颜。
分题赋镜湖送张用中,元末明初,钱宰,镜湖白波木叶稀，凉风萧萧入客衣。季真赐宅已无主，太白酒船空棹归。野色惊秋鸿雁下，水声吹雨鲤鱼飞。此时张翰吴中去，云锁稽山失翠微。
题赵仲穆秋山图,元末明初,钱宰,人家水槛接山窗，好在江南山水邦。两岸云林皆落日，一天凫雁共秋江。屋头数遍青峦九，松下吟成白石双。野服何人正萧散，泊船归醉酒盈缸。
题罗稚云林秋晚,元末明初,钱宰,峥嵘列岫白云西，江上晴林直与齐。落日欲分山上下，秋声不隔树高低。浔阳旧宅陶潜住，天际归舟谢朓题。我亦爱君泉石好，携家便拟结幽栖。
题王煮石推篷图,元末明初,钱宰,粲粲晴林截素霓，梦回何处觅新题。画檐压槛江南屋，短棹推篷雪后溪。落月欲分花上下，春风不隔树高低。何当一见冰霜表，放棹孤山烟水西。
送朱叔英还维扬,元末明初,钱宰,策策西风木叶稀，故乡何处雁南飞。岷峨万里秋江落，淮海维扬独客归。铁瓮待潮雇晓渡，金盘压酒浣征衣。高楼明月如相忆，一发秦稽锁翠微。
题崔彦辉云林小隐,元末明初,钱宰,霅上平林半是云，索居别墅乐闲身。蘋花落日江南唱，杨柳沧湾若下春。隔岸青山连罨画，当门绿树接比邻。外家第宅相过近，内翰风流世有人。
夜泊西港,元末明初,钱宰,绿树如韦曲，澄江似谢家。暖云巢燕子，清露湿梨花。
春日闲居,元末明初,钱宰,霁日檐牙落，光风瓦上生。草晴跳蚱蜢，花暖困狸狌。
题画菜二首 其一,元末明初,钱宰,绿酒交春熟，灯花入夜开。两畦堪小摘，不见故人来。
题画菜二首 其二,元末明初,钱宰,今日荷锄倦，嘉蔬没四垣。客来春酒绿，风雨夜开园。
秋江晚渡,元末明初,钱宰,落日归棹缓，沧江秋思加。双鳞上荷叶，一雁下蘋花。
牧牛图,元末明初,钱宰,野老春耕歇，溪儿晚牧过。夕阳牛背笛，强似饭牛歌。
采菱曲 其一,元末明初,钱宰,绿柳横塘曲，沧湾是妾家。菱歌不解唱，秋水照荷花。
采菱曲 其二,元末明初,钱宰,落日浣纱渚，菱歌唱晚风。解衣濯秋水，乘月采芙蓉。
采菱曲 其三,元末明初,钱宰,溪上采莲女，秋波照晚妆。心如莲子苦，情似藕丝长。
采菱曲 其四,元末明初,钱宰,荷叶纫为佩，芙蓉缉作裳。妾心花下藕，节节是秋霜。
题翎毛小景 其一,元末明初,钱宰,红子秋树老，黄花晚节寒。幽禽双白颊，托尔一枝安。
春深即景,元末明初,钱宰,露梢黄鸟啄来禽，蛀叶青虫络树阴。又是绿阶春雨歇，满庭芳草落花深。
题牡丹士女图,元末明初,钱宰,乐府梨园曲慢裁，内家新奏牡丹开。下阶立得花阴转，李白承宣诏未来。
题野老醉骑牛图,元末明初,钱宰,村田乐事老来稀，记得江南春社时。儿女醉扶黄犊背，帽檐颠倒插花枝。
题高房山画,元末明初,钱宰,尚书好画江南住，寄与题诗两翰林。千古高情俱妙绝，至今春树暮云深。
题秦淮送别图 其二,元末明初,钱宰,绿酒斟来且莫斟，酒阑歌罢去骎骎。别怀恰似秦淮水，流到长江绿更深。
画鱼,元末明初,钱宰,绿波春水没渔家，杨柳青青拂钓槎。三月江南春雨歇，一双鳣鲔上桃花。
题林处士观梅图,元末明初,钱宰,放鹤仙人不可招，断河残月夜闻箫。别来欲问春消息，花落西泠第二桥。
客窗听雨,元末明初,钱宰,绿江烟草渺天涯，燕子来时未到家。宿酒恰随春梦醒，雨声落尽碧桃花。
题李伯时仕女图 其一 妾心不忆交河冷，手冷难裁金剪刀,元末明初,钱宰,海棠半拆银烛辉，春愁且莫剪春衣。下阶立得花阴没，如此月明人未归。
题李伯时仕女图 其二,元末明初,钱宰,梨花落月酒微酣，柳絮春云睡正堪。梦入长安归未得，觉来不信是江南。
画蟹,元末明初,钱宰,江上莼鲈不用思，秋风吹破绿荷衣。何妨夜压黄花酒，笑擘霜螯紫蟹肥。
题赵仲穆彦征画马,元末明初,钱宰,骢马连钱新凿蹄，络头羁絷任官奚。来从月窟真无价，进入天闲不敢嘶。雨露九重思冀北，风尘千里下淮西。解鞍知在休兵后，杨柳平河春草齐。
感遇二首 其一,元末明初,刘永之,腐鼠嚇鹓雏，鱼目欺明珠。由来青云士，高视笑泥途。广途驰骏马，长戟夹高车。光荣被九族，气燄陵万夫。祇言固恩宠，岂悟有荣枯。菉葹生朱门，鵩鸟瞰宾除。徒闻黄犬叹，千载为惊吁。回视扬子云，独守《太玄》书。
拟古,元末明初,刘永之,南国有佳人，秀色丽春阳。素手弄机杼，织绮向兰房。凉宵步玉阶，罗袜沾微霜。坐愁容华歇，中宵理丝簧。凤笙欢未彻，瑶瑟怨何长。哀响激林木，回车动华堂。借问此何曲，新声奏宫商。东邻有游子，闻之感中肠。愿持五杂俎，系君罗襦裳。携手共游衍，卒岁以翱翔。中情莫自致，脉脉怀内伤。
畦乐园,元末明初,刘永之,郭南抱瓮者，久与世情疏。砌长龙须草，林开燕尾渠。辘轳花下转，莴苣雨中锄。蔗熟能相寄，酬君薤叶书。
寄梁孟敬,元末明初,刘永之,菰山之阳隐者宅，日午隔溪闻读书。时有门生陈八簋，再从家仆致双鱼。石门雨过筼筜湿，荜户秋深薜荔疏。已约暮春携稚子，咏归沂上曳轻裾。
春城曲,元末明初,刘涣,柳花吹雪香满帘，南园草烟迷绿纤。素纱软屏隔春梦，金翠眉心团小凤。指怯调笙学莺语，度曲不成臆酸楚。却把巫山一段云，剪作春衫寄人去。东邻郎君马如雪，青锦短鞯裁杏叶。背人骑过为谁羞，银黄小袍醉眼缬。花貌越娘秋鬓薄，蛾眉学画初三月。
青楼怨,元末明初,刘涣,锦楼花雾飘绿尘，芙蓉屏深凝浅春。微酣着人娇欲睡，彩云载梦隔湘水。双螺小娃催理妆，粉绵拂拭鸾镜光。浓黛扫眉桂叶长，凉露濯手蔷薇香。家本石城南市住，早年悔作青楼倡。十八梳成金翅髻，青虫簪滑鸦背腻。歌声绕梁揭尘起，细簧咽秋凤雏语。翠绡舞衣珠佩结，砑金天鹅银蛱蝶。神女骑龙别楚宫，巫云蜀雨随峡风。别离何多欢乐少，牛女隔河怨秋老。黄衫少年下楼去，马蹄隆隆浩无主。
张楂翁自凤阳还钱唐赋此以寄,元末明初,刘涣,一别于今又五年，关河风雨梦相牵。羡君老有惊人术，愧我贫无使鬼钱。淮雁南来斜作字，楚江东下直如弦。子云罢献《长杨赋》，头白归来草《太玄》。
秋晚溪行怀张孔叔,元末明初,刘涣,松下凉风吹客衣，隔溪烟树晚依依。山空不见孤云返，落日唯看倦鸟归。世上黄金交态薄，酒边白发故人稀。别来陡觉成疏阔，况复萧萧落叶飞。
送王廷桂还姑苏,元末明初,刘涣,紫马娇嘶踏软沙，阖闾城里客还家。雨添秋水湾湾碧，风趁江云片片斜。惜别缓斟红曲酒，伤心况对白蘋花。雁惊莫角高飞去，先带离声过馆娃。
初夏即事,元末明初,刘涣,野色满庭户，昼凉清景佳。一双白练带，飞上石榴花。
偶成二首 其一,元末明初,刘涣,雪色西蕃马，临流顾影嘶。似嫌金络重，蹴碎落花泥。
偶成二首 其二,元末明初,刘涣,舞女花前过，轻如小燕飞。教坊新结束，翠羽织春衣。
春日漫兴,元末明初,刘涣,莫道梨花瘦，杨花更可怜。随风消雨恨，总在客窗前。
无题二首 其一,元末明初,刘涣,白玉搔头金步摇，春衫红胜海棠娇。只因记得当年事，重到桃花第四桥。
无题二首 其二,元末明初,刘涣,鬓薄松松绿雾凉，春风点额麝香黄。背人扑得双蝴蝶，蒲扇蔷嶶露水香。
清明前一日作,元末明初,刘涣,小窗新绿着枝轻，寒逐东风阵阵生。燕子不来花落尽，一帘疏雨又清明。
柳花,元末明初,刘涣,雪点颠狂乱送春，穿帘透幕苦相亲。年年三月西陵渡，愁杀轻舟度水人。
小游仙二首 其一,元末明初,刘涣,玉京侍宴返瑶池，西母金舆九凤帏。小队旌幢三十六，龙声马影隔云飞。
秋蝶,元末明初,刘涣,欲歇还休却又飞，芙蓉叶底恋秋厓。自知翅粉浑销尽，羞近尊前舞女衣。
人日偶成,元末明初,蓝仁,七日本宜晴，愁人风雨声。厨烟侵几湿，檐瀑隔窗鸣。杨柳颦何事，梅花笑不成。呼儿催酌酒，一醉百忧轻。
酒德柬云松,元末明初,蓝仁,酒德宜齐圣，诗狂或助神。谁知同调者，不是独醒人。月上争扶路，风前倒戴巾。高年当戒得，未用托刘伦。
拟云松次韵,元末明初,蓝仁,徐邈频中圣，刘伦善祷神。醉乡存古意，老景笑时人。岁晚独无褐，日高犹未巾。从遭长官骂，或与达生伦。
齿落,元末明初,蓝仁,池草梦难成，风蝉断又鸣。衰年惟有睡，浮世自多惊。映日携书近，分泉滴砚清。如何牙齿落，更欲较诗名。
挽空无相四首 其一,元末明初,蓝仁,避名依野老，危行托狂僧。蹈海非今日，寻山住上层。黄龙持钝斧，雪峤拨残灯。自了英雄志，居然契大乘。
寄李孟和,元末明初,蓝仁,同学朝冠士，投簪几日归。里中朱绂少，世上白头稀。陇黍登新酒，池荷足故衣。夕阳天际鸟，还向北林飞。
挽陈景章 其一,元末明初,蓝仁,禅笠频相访，儒衣忽自谋。十年劳火宅，一日脱书囚。客舍黄金散，邻僧白骨收。生刍何处奠，孤寺乱山秋。
挽陈景章 其二,元末明初,蓝仁,昨日偶闻讣，偏令老况哀。肯堂寻旧指，寿穴用先裁。竹径风时扫，柴门月自来。往还二十载，只似梦初回。
雨中 其一,元末明初,蓝仁,淫雨仍无赖，名花亦自残。林深云久暗，城晚雪犹寒。问粟瓶长罄，呼尊酒已乾。衰年将百虑，惆怅独凭栏。
雨中 其三,元末明初,蓝仁,燕仆多空垒，莺僵在远林。春霜晴不久，社雨冷难禁。妄动征前失，深藏异此心。故山栖老鹤，永夜自长吟。
写怀,元末明初,蓝仁,聚敛夸长策，侵渔趁此机。直须贫到骨，谁问岁无衣。天地身为累，丘园道已非。衰年当绝粒，何论故山薇。
自用石村韵再赋,元末明初,蓝仁,云卧加衾铁，烟餐待桂炊。十年穷战伐，数口逼寒饥。潦倒弃沟壑，凄凉畏茧丝。桃林春色近，未似放牛时。
春日 其一,元末明初,蓝仁,陋巷断人行，柴门不用扃。衰年柏酒绿，春日菜盘青。强饮邻翁对，长歌稚子听。午窗闲试墨，只写《相牛经》。
石村除夕二首 其一,元末明初,蓝仁,除夕如寒食，人烟禁不炊。袁安谁问死，方朔自啼饥。野火焦良玉，寒机弃乱丝。白头将暗眼，更望太平时。
石村除夕二首 其二,元末明初,蓝仁,风尘惊老眼，丘壑保余生。闭户交游绝，开园种树成。野阴长似雨，雪意又非晴。闻说朝京路，泥深哭远行。
柬伯颖,元末明初,蓝仁,闻说重阳日，王弘厚客情。风流同酒兴，博雅尽诗名。骂坐谁先起，挥毫或后成。黄花莫相笑，谬误岂平生。
晚浦归帆,元末明初,蓝仁,估客前年去，扁舟此日回。烟生全浦暝，风健片帆催。桂楫看将近，柴门认半开。邻人携酒馔，欢笑慰归来。
更愁,元末明初,蓝仁,洒扫僮何懒，过从客亦频。年光唯老我，世事更愁人。官井浑三月，厨烟少四邻。门前双柳树，午荫偶容身。
非昔,元末明初,蓝仁,览镜惊毛发，殊非宿昔翁。狂来诗有兴，愁极酒无功。久病成真跛，流言息近聋。明知过相问，起坐夕阳中。
病起,元末明初,蓝仁,带缓肌如削，巾欹发半垂。故人怜病起，稚子笑行迟。却酒忧成醉，收书老更痴。满冈梧竹尽，尚想凤栖时。
自伤,元末明初,蓝仁,天地为罗网，枭鸾一死生。英雄莫自悔，骨相或当黥。照影浑疑鬼，残形已作兵。诗书翻误世，戈甲可收名。
丙寅正月三日作二首 其一,元末明初,蓝仁,开岁仍愁雨，交春已听雷。衰容万感集，生意几时回。强饭扶斑杖，巡檐看落梅。敝衣风更冷，吹送雪花来。
丙寅正月三日作二首 其二,元末明初,蓝仁,书罢迎春帖，家家应节多。老年难再拜，佳客莫相过。闭户唯僵卧，临觞忽放歌。太平宜有待，暮色欲如何。
九日西庄怀弟,元末明初,蓝仁,衰年无力远登临，短杖扶持叩竹扃。雨过林间双涧碧，云消天际一峰青。黄花寂寞憎诗瘦，白发凄凉畏酒醒。心把茱萸思骨肉，雁声孤起夕阳汀。
秋日书怀,元末明初,蓝仁,黄花红树涧西村，卧病高秋欲断魂。九日凄凉思弟妹，十年忧患信乾坤。仙经未试丹砂诀，世网空添白发根。拟向清池窥老影，满山风雨一川浑。
春日忆章屯故居 其二,元末明初,蓝仁,世事浮云变换多，归耕仍觅旧烟蓑。城边老屋他人住，溪上荒园此日过。社燕已非寻主入，林莺还是为谁歌。角巾喜有邻翁在，闲与庭前盼树柯。
题六朝遗秀图 其一,元末明初,蓝仁,登临长忆凤凰台，六代兴衰迹已灰。山色共知今日好，水声如诉旧时哀。天低白日浮云合，地胜黄金与土埋。王谢诸公吟不尽，风光留待后人来。
次云松长山道中,元末明初,蓝仁,人烟萧索石田荒，茅屋低斜倚涧冈。雪里送租冲虎过，雨中乏食学蚕僵。三丁编户衣装急，百敛沿村土木忙。懒共老农谈世事，自搔短发对斜阳。
赋网巾,元末明初,蓝仁,白头难掩雪霜踪，纤手穿成络索同。映带暮年微矍铄，遮藏秋色久蓬松。牵丝祇讶蛛临户，览镜翻惭鹤在笼。便与黄花相见好，不愁破帽落西风。
病中 其一,元末明初,蓝仁,能得浮生几日闲，桑榆夕景渐阑珊。病魔可避宁浮海，诗债相寻且闭关。灯影背窗愁作伴，雨声喧枕梦惊还。鹿车记得清溪路，稍待秋风更入山。
述怀二首 其一,元末明初,蓝仁,衰年无思独栖栖，月旦何劳更品题。自古冥飞知避弋，从来世事笑吹齑。阶前野鹤鸡同食，谷底芳兰棘自迷。天末数峰犹在眼，微阳隐映暮云西。
述怀二首 其二,元末明初,蓝仁,平生百感复千忧，老景如登海上舟。毒雾不知何处尽，飓风空说有时休。艰难徐市仍求药，错愕任公畏下钩。悔不把茅同野衲，万山深处自遮头。
题小幅雪景 其二,元末明初,蓝仁,湖边倒树玉为槎，树底茆檐路半斜。饥鹤翅寒飞不去，伴人闲立看梅花。
言怀呈董仲纶训导,元末明初,王翰,南山有佳树，众鸟寒相依。佳树何团圞，岁暮心不移。高枝聊可嬉，低枝安我栖。有巢不能庇，敢望故林飞。古剑光射斗，陆沈还不朽。欲淬使之利，持此恐伤手。不若两钱锥，反以得取售。向市空抱归，令人颜甚厚。螔蝓涎自濡，蛟龙嘘成云。螔蝓以自足，蛟龙或可驯。大小各逍遥，雕鴳何足论。方崖秋气高，天宇何萧骚。主人有西成，客子免焦劳。道途何纵横，使我颜色消。世故多纷纭，万事徒嗷嗷。一笑欲拂衣，青山频见招。筳篿几欲折，秋风恋绨袍。书之双泪下，楮觚不能操。
棠梨墓歌,元末明初,王翰,棠梨花白春似雪，棠梨叶赤秋如血。春来秋去棠梨枝，长夜漫漫几时彻。明月照青镜，香雾绾翠鬟。草寒虫啧啧，花落莺关关。青灯耿玄閟，黄土埋红颜。杨柳楼头红粉歌，舞罢春风敛翠蛾。莫厌樽前金叵罗，君看冈头窣堵波。
龙江别意二首 其二,元末明初,王翰,送客都门道，旗亭酒一樽。雨余芳草合，风定落花繁。晓树连云暗，春江带雨浑。明朝定相忆，遥望一销魂。
题山居幽趣图,元末明初,王翰,幽人爱岑寂，林下筑幽居。触石云生谷，通泉溜决渠。鹤眠春院静，猿去晚林疏。时有采芝客，商歌振碧虚。
山居幽趣断前诗句成,元末明初,王翰,买得青山好，林居事事清。晓窗分竹色，夜枕落泉声。露滴琴书润，云随几杖生。未能脱簪笏，猿鸟莫忘情。
过湖口县,元末明初,王翰,澄江东去急，南桨入湖深。林密藏秋雨，山高倒夕阴。丽谯临小县，佛阁出遥岑。当得风涛便，无由得赏心。
过九江府,元末明初,王翰,早发浔阳岸，秋风鸿雁高。谷容通窈窱，江色变葡萄。坚壁雄千雉，危樯舣万艘。琵琶亭下水，犹似响檀槽。
次韵峨眉山,元末明初,王翰,雾作衣裳云作屏，玻璃万顷着娉婷。望夫石上偏多雨，织女河边欲陨星。螮蝀夏凉收浅绛，蟾蜍秋冷抹长青。可怜天际微颦处，六国兴亡一梦醒。
和黄体方伴读新蝉韵,元末明初,王翰,满地残花过雨天，槐阴庭院响新蝉。轻敲金奏当窗外，闲拨银筝向枕边。晓露吸残青草岸，晚风吹出绿杨烟。家山深处林亭好，曾被繁声聒醉眠。
奉教和秋日四题 其二 秋信,元末明初,王翰,寒来消息是谁传，金井梧桐一叶先。残暑已消团扇底，新凉才到短檠前。问详多在蛩声里，寄远常从雁影边。流浪浮生都不觉，知机林外有鸣蝉。
送成纪善省亲关中,元末明初,王翰,端门赐告得驰归，雪霁沙堤净不泥。寒度雁声天远近，早行林影月高低。河源出塞金绳直，岳色连云翠盖齐。戏綵高堂称寿毕，归期先报郑门西。
和王道录韵其人尝住茅山 其一,元末明初,王翰,两首新诗墨色浓，飘然逸气有仙风。藜床清梦飞为蝶，竹杖通灵化作龙。商皓芝田云更白，葛公丹井水犹红。他年勾曲寻真去，会向松边问小童。
秋怀,元末明初,王翰,秋窗昨夜秋风起，百感心成一寸灰。千里雁来书未至，五更虫语梦初回。地连洛汭浮云断，山接荥阳夕照开。何日黄河航一苇，中条山顶望青台。
夜月吹箫图,元末明初,王翰,梧桐月转欲栖鸦，闲弄参差隔紫霞。彩凤暗巢长乐树，金莺偷语上阳花。斗妆凉露沾钗玉，簇仗香云绕扇纱。吹到《凉州》移别调，君王亲为按红牙。
南陌词 其一,元末明初,王翰,南陌东边杨柳枝，长条拂水绿参差。行人不似枝头絮，也有无风到地时。
山庄,元末明初,金涓,青村溪尽处，林密隐孤庄。石老莓苔路，门荒薜荔墙。人行秋叶滑，鹤立晚松凉。治亩农归后，蓑衣挂夕阳。
蜀墅头,元末明初,金涓,溪头自舒散，天澹夕阳微。拂石松边坐，看云水上飞。旧矶双鹭下，小棹一渔归。不觉吟成久，苔痕湿上衣。
题自作画并序,元末明初,王行,高馆良宵睡思迟，葛巾重著半醺时。都将满抱林泉兴，付与闲窗墨半池。
滕用亨诸篆体歌,元末明初,王行,维周大篆成史籀，宣圣传经制蝌蚪。总因仓颉见鸟迹，象形置书变来久。李斯小篆类玉箸，钟鼎鱼虫分众手。碧霄鸾凤漫回翔，沧海蛟螭互蟠纽。有如垂露杨柳叶，或似委薤剑环首。许慎程邈评已彰，余子纷纷亦何有。有唐阳冰号高古，常拓鸿都峄山谱。新泉丹井尚幸存，缨络麒麟折钗股。刻符摹印气候形，义理深关非小补。南阳髯翁学古书，雅与秦汉参锱铢。古文奇字荡胸臆，岂若俗工讹鲁鱼。自言初习胜国时，玉雪左丞吾所师。荻茎锥沙指画腹，廿年勤苦求妍姿。呜呼方今世雍熙，明良际遇千载期。大书功德勒金石，绝胜草草人间碑。
高房山寒江孤岛图,元末明初,王行,千山万山重复重，烟岚草树深莫穷。高堂大轴示宽广，要以笔力誇奇雄。青红苍翠满缣素，缺处残碧分遥峰。虽云眼底供一快，未见阔远开心胸。历观画史每如是，意谓此法由来同。昨尝凌秋㴑扬子，一舸缥缈乘长风。洪波舂天渺无际，出没但有孤轮红。中泠盘陀瞬息过，回首浮玉云涛中。乃知山水有佳处，到此始觉飞埃空。当时海岳应饱见，落墨便自超凡庸。不将层叠竞工巧，遂使气象齐鸿濛。平生爱画惟爱此，苦恨妙法无能攻。九州之表有人物，意匠彷佛宗南宫。莫言未入米家奥，百年犹数房山翁。兹图咫尺便千里，生绡数幅徒为功。亦知盘礴意有在，正欲逐米追高踪。爱之歌咏乃常理，好事况有天随宗。同观何人江海客，气似贯月书艎虹。文辞澜翻沛难禦，奔走风雨驱丰隆。古称珠玉在我侧，濡翰自愧言非工。黄尘城郭久见困，何地闲静能相容。诗成忽复三叹息，矫首长望青冥鸿。
题赵元临高房山钟观图,元末明初,王行,北苑貌山水，见墨不见笔。继者惟巨然，笔从墨间出。南宫实游戏，父子并超轶。岂曰董是师，赓歌偶同律。高侯生古燕，下笔蜕凡骨。舂容米家气，荦确老僧质。沄沄水墨中，探破造化窟。尝图得钟观，景象照云日。长松更飞泉，霞彩互飘歘。今朝见兹画，临写意无失。惨淡入窈冥，棱层隔岑蔚。乃知赵云子，后欲复奇逸。高堂时一舒，六月气萧瑟。平生丘壑性，尘土欣已拂。因之兴我怀，山中斸苓术。
次韵杨孟载见寄,元末明初,王行,怀刺归来卧枕书，白云满榻闭门初。草《玄》未信扬雄病，礼法从知阮籍疏。短障夕阳悲蟋蟀，方塘秋水老芙蕖。南村口燥呼难得，一任狂风捲弊庐。
次韵高季迪见寄,元末明初,王行,廿载谁询独处情，翛然江郭养余清。老颜照水同梅瘦，短发临风斗雪明。寒雁联行轻落渚，晚鸦结队远归城。匆匆岁暮相思切，又辱沙塘折简行。
次韵沈学庵闲居杂兴三首 其一,元末明初,王行,庭户无尘杂，轩楹净埽除。炉烟消晚坐，帘日照晨梳。清逸吟边兴，骞腾醉里书。时看问奇者，来觅子云居。
次韵沈学庵闲居杂兴三首 其二,元末明初,王行,树影觉秋疏，山光映晚除。溪毛和雨荐，石发任风梳。艾蒳窗余篆，芸晖架有书。呼儿具毫楮，应欲赋闲居。
次韵沈学庵闲居杂兴三首 其三,元末明初,王行,闲怀聊自适，老态讵难除。白发从千丈，清风每一梳。众峰陪独咏，孤枕伴群书。况有能吟侣，时来慰索居。
竹素斋,元末明初,谢应芳,天人交敷，牺画马图。文明九丘，科斗六经。于昭日星，漆书汗青。姬公宣尼，斯文缉熙。为世范仪，百家之多。继圣惟轲，如江如河。竹兮素兮，文所寓兮。开牖户兮，尔于其中。朴斫磨砻，德业攸崇。苟习其辞，舍己弗治。虽多奚为，余言若兹。亶弗尔欺，亦以自规。
淮夷篇,元末明初,谢应芳,大邦浙河西，吴郡称第一。淮夷著柘黄，来作豺虎窟。交邻无善道，西顾无勍敌。一鹗婴网罗，同气顿萧瑟。正朔仍奉汉，天恩满床笏。赋粟岁倍蓰，郿坞金日积。非无舶䑲风，海运不挂席。包藏狼子心，反覆莫可测。台阁两重臣，忍为枭獍食。井蛙自尊大，出入复警跸。爱弟宠且骄，开府门列戟。提兵几百万，势热手可炙。甲第连青云，圊溷东丹碧。瑶池长夜饮，《天魔舞》倾国。帷幄皆面谀，忠鲠即麾斥。权门竞豪奢，婪婪务怀璧。淮南旧巢穴，坐视成弃掷。出师理侵疆，所向辄败绩。邻兵贾余勇，一举数州得。群凶纳降去，孤城独坚壁。奈何围数重，楼橹比如栉。炮车拂云汉，昼夜飞霹雳。宠弟既齑粉，左右皆股栗。短兵屡相接，苗獠与戮力。南濠百花洲，流血水尽赤。闭关甫期月，人面多菜色。蔬食犹八珍，骸骨爨下析。众叛已不知，豕突犹亲出。前徒忽投戈，回骑不数匹。一炬齐云楼，妻子随烟灭。缚虎送台城，咆哮气方息。嗟哉尔淮夷，亡命起仓卒。衡行十五载，贵富亦已极。雕墙底灭亡，斯理信勿忒。
归故里,元末明初,谢应芳,忆昔走避兵，弃别乡井去。意将朝暮归，行行重回顾。安知今一纪，方踏去时路。四郊皆蔓草，白日暝如雾。披榛访闾里，隔水拜丘墓。伤哉脊令原，黄蒿走狐兔。别墅破垣在，邮亭乃新作。邻儿二三辈，衡茅昼扃户。初若不相识，熟视肖厥父。坐久泣且言，为我话亲故。什九死兵戈，余亡不知处。其词吐未终，我泪已如注。对食不能餐，相期归蚁聚。吾将语吾儿，卖书买农具。归耕滆上田，宜若乌返哺。吾其正丘首，此心庶无负。
代简张希尹,元末明初,谢应芳,余生寡谐俗，老去得知己。论交固云晚，莫逆良可喜。联翩诸侯客，寂寞著书事。夜分青藜火，昼并乌皮几。几回论班马，一笑观亥豕。烟云挥洒外，风月吟啸里。蚶杯酌流霞，兽炉爇沉水。佳哉《水调》词，清我尘俗耳。朱弦听者希，《白雪》和能几。别来怀盍簪，梦见承倒屣。帷林大江边，瓢巷横山趾。秋风落梧叶，甘雨熟菰米。相望不三舍，相过堪一苇。诗筒继元白，通家犹孔李。况于阿戎谈，亦与诸任齿。尚友古之人，厥德薰晋鄙。
雨宿县学斋舍作,元末明初,谢应芳,客来帷林候渔父，黉舍坐听三日雨。诸生读书喧两庑，商羊飞来立当宁。雨声书声杂蛙鼓，蚓歌亦自谐宫羽。青苔上阶菌生柱，败壁淋漓籀文古。斋僮不敢开牖户，风撼庭柯啸饥虎。南山老石烂成土，天漏谁能鍊金补。去年旱魃走吴楚，田家往往悲尘釜。麦秋一饱方自许，莫教化作飞蛾舞。
逸庵诗为吴子明作,元末明初,谢应芳,日高三丈余，先生睡初起。雪屋烧暖香，行庖鲙冰鲤。逍遥白毡巾，傲睨乌皮几。钩帘对青山，倚杖看流水。世事了不闻，无劳洗吾耳。
石箭头歌,元末明初,谢应芳,南山烂尽苍云根，飘风势欲倾昆仑。何物老砮作遗镞，神镵鬼削秋无痕。沉沙不随戈戟折，太阴玄精壮冰结。五丁假手出重泉，犹带尧时九乌血。羵羊肝胆破，尼子走折足。独有老于菟，坐啸风满谷。猿臂将军骨已枯，苍头庐儿金仆姑，时乎时乎奈尔砮。
和顾仲瑛金粟冢燕集,元末明初,谢应芳,我昔过北邙，立马山之隈。为问陇头树，皆云后人栽。生前尊酒谁不有，无人到此自对青山开。屋堆黄金五侯贵，难免白骨生苍苔。最怜吉士或枉折，有如爨下焦桐材。玉山先生达观者，胸次不著闲悲哀。清秋携客坟上饮，曲车载酒山童推。大笑胥魂乘白马，深惭鲧魄化黄能。墓铭自制身自挽，视身不翅轻如埃。鸾翔凤翥玉箸篆，虎踞龙蟠金粟堆。鹤群三绕嘉树舞，龟趺并载丰碑来。长吟复短吟，此兴何悠哉。秋风无情摧万物，芙蓉亦老胭脂腮。笑言他年翁仲共寂寞，何如此时宾客相追陪。功名绝愁根，富贵脱祸胎。百年能几日，一日能几杯。从兹秉烛长夜饮，犹恐四蛇二鼠忙相催。主人烂醉客亦醉，绝倒不顾旁人咍。北望中州数千里，人家尽作兵前灰。髑髅委江郊，多是贤与才。忍饥自作首阳鬼，独醒谁念湘江累。神仙初无不死药，方士浪说寻蓬莱。君不见无边之海白淼淼，无名之山青巍巍。长鲸嘘吸成风雨，徐市一去何曾回。
卢知州宜兴秩满以避乱久寓无锡视同故乡今知昆山必有怀二州风物之美赠诗言情并致颂祷,元末明初,谢应芳,我思阳羡茶，初生如粟粒。州人岁入贡，雷霆未惊蛰。天荒地老今几年，春归又闻啼杜鹃。山中灵草化荆棘，白蛇何处藏蜿蜒。玉山先生一寸铁，欲刳妖蟆救明月。丹霄路断肝肠热，还忆茶瓯饮冰雪。我思惠山泉，长流无古今。瓶罂走千里，煮茗清人心。向来劫火炎锡谷，神焦鬼烂势莫扑。池边浦石亦灰飞，此水泠泠泻寒玉。高人饮泉五六年，一襟清气清于泉。好为吴侬洗烦热，乘风归报蓬莱仙。
赠杨君济县丞,元末明初,谢应芳,我昔昆山锄白云，高轩访我麋鹿群。我今长洲钓明月，君复过此寂寞滨。感君相知式相好，与君谈笑开怀抱。坐分半席白鸥沙，满目青山净如扫。社公雨晴风作恶，村北村南花自落。劝农来往杏花村，鸡犬不惊田舍乐。君归哦松坐松阴，我舟更入菰蒲深。钓钩无饵勿语人，但说烟波无处寻。
古鼎歌,元末明初,谢应芳,碧云师著金伽黎，空王殿上龙象随。一夫长跽送古鼎，状若献宝波斯儿。群缁来观集丈室，中有老夫曾致词。云是山中旧时物，立诵窾识能无遗。惟有臣寰纪君赐，用显厥考郑伯姬。文词诘屈错盘诰，字体隐伏蟠蛟螭。苍姬讫录世屡改，不知何代来于斯。谢家宝树易赵璧，巨构贾与秦城齐。鼎兮鼎兮什袭去，岁逾数纪今来归。师闻此语重叹息，兵火连年炎九域。金钟大镛弃路傍，总若沈沙销折戟。珠还合浦独无恙，护持信有天龙力。摩挲两铉湿烟雾，错落丹砂映金碧。浊水摩尼五色兼，出海珊瑚高一尺。呜呼羲轩之鼎真可求，禹鼎亦已沦东周。世所用者非尔俦，或膨豕腹徒包羞。调羹尔无与，覆餗尔不忧。归来兮归来，北山兮菟裘。汾阴自有为时出，切莫放光惊斗牛。
具区耕隐歌为盛征士作,元末明初,谢应芳,脱屣东华尘，结庐太湖滨。蓬藋开小径，桑麻接比邻。金门玉堂梦不到，烟蓑雨笠情相亲。东风二月桃花雨，布谷飞来向人语。一犁初破陇头春，黄犊出栏健如虎。西山不知谁采薇，南山不知谁采芝。我耕我田食我粟，岁晚复有冰壶齑。悲歌笑宁戚，夜半犹未已。人间闲是非，何用污牛耳。绿阴系牛春昼闲，樵童随我看青山。日莫归来一壶酒，牛棘花前开笑口。笑问侬家子若孙，知我犁锄佳趣否？岂不见苏秦为无二顷田，六印累累苦奔走。到了落祸坑，虚名何足取。鹿门庞，真我友。
暮春陪周明府顾将军祠下看碑,元末明初,谢应芳,黄天荡上将军树，树下数家人姓顾。行人遥指若堂封，往事犹论麾扇渡。新祠画藻烟雾湿，古木垂萝鬼神护。长洲县令枉高盖，短褐巢翁曳双屦。海棠正落胭脂雪，山瓶为酹金盘露。柱头老鹤作人语，道旁驯雉随车驻。《吴趋》一曲歌未了，蜀魄数声春又暮。金戈铁马尚酣战，白羽清风复谁睹？看碑莫怪客如云，彼君子兮真可慕。
题孙彦学所藏江贯道清江泛月图,元末明初,谢应芳,吾闻老郭之传许与江，山水绝笔称无双。此图夜景江所作，仿佛秋声动林壑。长江澄澄月在水，远山苍苍树如蚁。如此江山夜放舟，若人真是逍遥游。尔来一百四十载，陵谷变迁图画在。世无苏李两诗仙，赤壁采石俱萧然。老夫此兴固不少，解裘亦足酤清醥。出门有碍行且休，不如烧香看画楼上头。
赠笔生王伯纯,元末明初,谢应芳,时方用武我业儒，王生卖笔来吾庐。生承世业霅溪上，制笔特与常人殊。宣城阻兵十三载，犹喜山中老㕙在。拔来秋颖带微霜，缚得铦锥含五彩。昔年草创供玉堂，玉堂仙人云锦裳。三缣一字不易得，笔价亦与时俱昂。莫怪年来弃如土，扫除风尘必斨斧。生今卖笔我卖文，何异适越资章甫。呼儿亟用买一束，为我写成怀古录。吾儿作字三叹赏，八法以之随意足。我有好音生可知，用笔将见文明时。诸公笔谏佐明主，老我笔耕笺古诗。逝将重作毛颖传，为记频年遭薄贱。牵联为生书姓名，字业不随陵谷变。中秋适逢酒禁开，椰瓢酌生新泼醅。酒酣仰视月中兔，长啸一声归去来。
寄卢公武兼问殷孝伯安信,元末明初,谢应芳,忆昔雨别去涂难，喜得云归旧谷盘。郡乘手挥狐史笔，斋居头戴鹿皮冠。草生林馆皆书带，竹老溪园可钓竿。独念咸阳殷博士，有无黄耳报平安。
漫兴十首 其一,元末明初,谢应芳,甫里水东头，垂萝系客舟。客心清似水，吟鬓白于鸥。词赋知无用，干戈苦未休。篷窗三日雨，农事忆西畴。
漫兴十首 其二,元末明初,谢应芳,五十不富贵，蹉跎又六年。新愁添鹤发，故国暗狼烟。白帽看云坐，青灯听雨眠。痴儿书懒读，翻笑腹便便。
漫兴十首 其三,元末明初,谢应芳,吴地方千里，齐民总荷戈。人生无可奈，天运竟如何。米市黄金贱，沙场白骨多。故山时一望，老眼泪悬河。
漫兴十首 其四,元末明初,谢应芳,伐木烧官炭，中林霹雳飞。穷猿无可择，飞鹊更何依。野雨生稊稗，山风长蕨薇。儿曹能采拾，犹足慰年饥。
漫兴十首 其五,元末明初,谢应芳,吴女何多巧，《吴趋》作楚声。市廛方易肆，朱粉复倾城。压酒桃花坞，弹筝细柳营。将军正年少，相顾若为情。
漫兴十首 其六,元末明初,谢应芳,阖闾城下柳，谁种绿阴成。树系浮江马，枝迁出谷莺。朝家方用武，僧寺总屯兵。犹喜湖田熟，街头米价平。
漫兴十首 其八,元末明初,谢应芳,尽道从军好，封侯甚不难。羽书频报捷，相府即除官。北鄙烟尘远，东风雨雪寒。腐儒人共笑，白首鹿皮冠。
漫兴十首 其十,元末明初,谢应芳,近闻哀痛诏，使者出江东。兵革何时息？车书四海同。落梅春雨后，芳草夕阳中。俯仰长流涕，穷涂一老翁。
避雨,元末明初,谢应芳,系马庱亭东，邮亭似鹤笼。长河飞白雨，高树洒清风。州界才相接，乡音便不同。野人来问字，错认是扬雄。
题杜拾遗像,元末明初,谢应芳,国破家何在，穷途更暮年。七歌同谷里，再拜杜鹃前。胡羯长安满，骑驴短褐穿。画图憔悴色，犹足见忧天。
赠董明府惠炭,元末明初,谢应芳,范叔寒多正不禁，乌薪重惠比乌金。赊来脱粟忙炊粒，留得焦桐好制琴。环堵一龛春盎盎，丽谯三鼓夜沉沉。砚池冰释龙香暖，写我朝来抱膝吟。
寄题无锡钱仲毅煮茗轩,元末明初,谢应芳,聚蚊金谷任荤膻，煮茗留人也自贤。三百小团阳羡月，寻常新汲惠山泉。星飞白石童敲火，烟出青林鹤上天。午梦觉来汤欲沸，松风吹响竹炉边。
闻玉山顾隐居以赋役入城负疾而归而山中花竹多为有区区怀思寄诗代简,元末明初,谢应芳,闻道庞公也入城，还家风雨近清明。催租人去诗仍好，市药童归病已轻。尚喜竹林青笋出，不嫌花径紫苔生。野夫得此平安信，寻访姑迟数日程。
遣兴和马公振韵,元末明初,谢应芳,马图莫怪出河迟，世事方如理乱丝。莲叶有巢龟已老，竹花无实凤仍饥。篱边艇子供垂钓，林下樵童许看棋。苜蓿一盘三丈日，老妻晨起案齐眉。
顾仲瑛临濠惠书词甚慷慨诗以代简,元末明初,谢应芳,濠上人来书数行，开缄如对语琅琅。酒杯已辨弓蛇误，药杵无劳玉兔将。少待天公舒老眼，剩收云母束归装。旧家亭馆花狼藉，春水依然满绿塘。
郊居次韵张善初,元末明初,陶宗仪,南村有遗逸，白首轸黎元。平生厌趋竞，甘分老丘园。未知轩冕贵，但识纲常尊。匪敢异流俗，亦云道所存。纵酒破愁垒，煮茶资诗魂。仰见冲霄鸟，剡剡脱尘樊。俯怜纵壑鱼，戢戢含愁冤。怀哉鹿门庞，以安遗子孙。苟可脱世虑，何辞农事繁。深衷誓无渝，持此与谁论。
悯鹤次韵顾语溪,元末明初,陶宗仪,豪家辟池馆，千金买猿鹤。青衣职糇粮，雕笼涂粉雘。客有芝田生，飞佩风前落。清类春水鸥，奋若秋天鹗。偶触虞罗机，遂失云松乐。翻怀丁令威，流睇青山郭。不乘卫公轩，讵中唐帝缴。沧海几扬尘，丘陵或为壑。主翁载驰驱，高情渐衰薄。俄然忧患来，难以谈笑却。玉帛奚足云，繁华顿成昨。宗族永参商，妻孥苦凌虐。出狱携敝裘，徙边无远橐。而汝混刍豢，编名从寄泊。铩翮并州刀，惊梦周庐柝。长鸣聊自悲，俛啄亦云作。虽愁蕙帐空，莫厌鸡群恶。念彼远行人，视此更离索。泪落返哺乌，愁对青城雀。安能招汝游，吹笙上寥廓。
洪武癸丑八月二日与诸暨赵用宾黄汉章赵自立江阴孙大雅大年丘宗岱程传可同游钟山分韵得落字,元末明初,陶宗仪,钟山毓灵秀，宝坊炫丹雘。王气接闉阇，冷飙洒岩壑。泉球石罅锵，松籁空中落。吐词极名理，摛藻骋奇作。嘉会难重期，斯游谅云乐。矢言谢嚣烦，永志在寥廓。
游查山分韵得日字,元末明初,陶宗仪,雪后天象清，维时月初吉。三老山中居，杖藜乘兴出。总讶神仙流，衣冠兼散逸。叩我东家门，造我读书室。主人重留连，开尊叙真率。倾写间别怀，气谊等胶漆。送别河梁上，怅然若有失。快行莫迟迟，猛虎嘷落日。
已卯人日,元末明初,陶宗仪,元日至人日，未有不阴时。甫也昔所云，屡验信弗疑。今岁异常岁，万口称稀奇。一晴连七朝，春气即盎而。轻烟散微暄，丽日流祥晖。溪山逞德色，草木带光辉。羊猪狗鸡利，马牛被郊畿。民物鲜疵疠，禾稼其蕃滋。天子居大宝，念民日孜孜。上帝昭圣心，报锡以雍熙。水旱不为虐，雨风常适宜。四方习礼乐，八表厎清夷。古道曾弗泯，薄俗还可移。赃贪强黠徒，廉正当自持。慈爱抚幼小，孝弟奉期颐。斯理乃必然，蠢尔盖未知。我生头雪白，何幸身见之。但愿饱吃饭，百岁远为期。
听辅师弹南薰,元末明初,陶宗仪,深村隔疏雨，一尘飞不到。辅师抱古琴，叩门忽远造。解囊理冰丝，下指即高妙。涓涓流水心，楚楚南风操。声希意自足，味淡趣自奥。别去殊可人，溪头送清啸。
秋怀次戴景仁韵,元末明初,陶宗仪,商飙解残暑，南村生早凉。弄琴理书帙，雅思一何长。衰莲送余馥，丛桂吐幽芳。泉清茶鼎洁，簟细石床方。人生能有几，孰可驻流光。颜鬓渐衰改，事业终荒唐。既无俗累萦，所喜心凯康。眠早起常晚，肯与世匆忙。春来喧鸟雀，秋至响蛩螀。万化相寻绎，寒暑去堂堂。非是总不营，有酒即举觞。日夕欢一醉，身世两都忘。
杂诗,元末明初,陶宗仪,颠倒持太阿，乃以柄授人。人或有怨恶，宁不伤吾身。喟彼秦二世，委政托奸臣。指鹿以为马，非是孰敢云。愿言把剑者，名器宜自珍。
酷暑谣,元末明初,陶宗仪,火云崒嵂火龙劣，火星荧煌火光泄。田畴龟坼土鳞皴，海波鼎沸泉脉竭。直疑天地作红炉，黄金可销石可裂。年年三伏暑固隆，未有今番如此热。兀坐浑如堕甑中，又类余酲共羁绁。支惰放肆倦举舒，舌呿莫持懒言说。沾赐谁能玉井冰，消烦欲踏蓬婆雪。农夫农妇有死者，道上行人多病暍。边庭将士其奈何，铁甲铜盔汗流血。愿祈甘雨洗炎歊，普为民心蠲蕴结。
折杨柳送夏西畴谪居大梁,元末明初,陶宗仪,折杨柳，赠君别，杨柳未折心已折。丈夫落落志四方，到此谁能不呜咽。江南九月天雨霜，雁声堕地秋风长。出门行行几千里，寒烟落日增离伤。令严独许携家室，藤笈编花载书帙。可怜身上千金裘，阿㜷手缝针线密。吾闻中原百战余，民物鲜少城邑虚。君去结庐得幽胜，便可小拟西畴居。荆蓁塞路猛虎伏，髑髅如山冤鬼哭。愿言缓辔毋疾驱，疾驱恐防伤马足。折杨柳，歌苦词，呼酒酌君君莫辞。黄河之水东南驰，人生会合还有时。
泖塘夜思,元末明初,邵亨贞,宿雾随云敛，寒星著水明。客舟移远岸，戍柝报初更。老觉驰驱倦，愁思丧乱平。故人鸡黍约，岁晚更多情。
贞溪初夏六首 其一,元末明初,邵亨贞,雨后深林竹笋肥，渡头风急柳花飞。柴门不掩绿阴静，人在闲窗试苎衣。
贞溪初夏六首 其二,元末明初,邵亨贞,绿阴桑柘满高原，白水蒹葭接远村。江上人家无俗事，轻舟载网过柴门。
贞溪初夏六首 其三,元末明初,邵亨贞,巡檐燕子掠晴丝，隔水茶烟出院迟。草色入帘人不到，午风吹暖梦回时。
贞溪初夏六首 其四,元末明初,邵亨贞,春水初收露浅沙，野人相见问年华。芒鞋竹杖前村路，烟树深深叫乳鸦。
贞溪初夏六首 其五,元末明初,邵亨贞,楝花风起漾微波，野渡舟轻客自过。沙上儿童临水立，戏将萍藻饲黄鹅。
贞溪初夏六首 其六,元末明初,邵亨贞,巷巷缲车桑茧熟，村村社鼓野神来。鹁鸠声向树阴里，花下柴扉昼不开。
次韵答松雨上人（洪武庚申）,元末明初,邵亨贞,老来祇恋旧儒巾，放浪犹能矫俗尘。晚节黄花希晋士，《阳春白雪》愧巴人。高怀无出中边事，末路何惭寂寞滨。但得交情似支遁，白头相见只如新。
暮春过溪上旋即返棹早秋成四韵奉寄,元末明初,邵亨贞,桃花浪里泊扁舟，草草相逢恨莫留。一自春风来折简，几番夜月独登楼。尘踪偃蹇长怀旧，蓬鬓萧疏又见秋。为报故人安好在，身闲不负远公游。
至日有寄南金兄奉寄,元末明初,邵亨贞,一从之子移家去，久矣溪居绝赏音。万事无情空过眼，三年不见转关心。春风彩笔新诗少，夜雨青灯旧梦深。今日柴门又冬至，野梅花下独沉吟。
和曲江先生元夕寿伯翔翁作,元末明初,邵亨贞,青袍朝士识贞元，时论前修教子孙。彩笔自堪修五凤，黄金谁复购《长门》。雨深灯火杯频举，梦入池塘草渐繁。兵后吴山春尚好，莺花应满旧家园。
泖滨见荷花二首 其一,元末明初,邵亨贞,每爱西湖六月凉，水花风动画船香。碧筒行酒从容醉，红锦游帷次第张。月殿承恩沾沆瀣，星槎流影下陂塘。江南秋冷红衣落，离立西风旧恨长。
泖滨见荷花二首 其二,元末明初,邵亨贞,吴山风物久荒凉，十里红蕖失旧香。贝阙珠宫浑寂寞，弓腰舞袖亦更张。冯夷鼓罢风生渚，太乙舟迷月暗塘。异县相思正愁绝，一声羌笛楚天长。
题画二首 其一,元末明初,王行,高馆疏帘晚乍开，读书声里故人来。山中本自无尘土，催得家童埽绿苔。
简钱士远,元末明初,谢应芳,一榻青苔对雪，五湖春水流嘶。欲遣长须觅酒，聊将短札题诗。
赠唐宗鲁,元末明初,赵汸,惊飙振原野，草树日已疏。客子怀故林，哀鸿云外呼。九土人相食，烟尘暗长途。骨肉一分散，东瓯定勾吴。侧身无津梁，飞梦轻重湖。荆璞时未珍，所贵琏与瑚。棠溪古云利，百炼不受诬。忧患启明哲，艰贞奋良图。熠熠草上萤，青青涧中蒲。已感秋日短，复悲冬夜徂。阳光烛幽昧，阴壑群生苏。归舟泛春涛，一觞酹伍胥。
袁州有警不见舍弟銈消息,元末明初,郭钰,客行何仓皇，挽衣问消息。答云避寇初，元戎先我出。峨峨宜春台，烈火半天赤。双龙蓄云雨，不救烟焰赫。城中千万家，大半歼锋镝。前者见令弟，少髭而白皙。语语达人情，谋身岂云失。间道苟无虞，生死候明日。仓卒弃吾儿，君弟我何及。挥手谢客行，奋飞恨无翼。复恐老亲闻，黄昏掩残泣。
赠吕仲善之北平搜访遗事,元末明初,赵汸,龙庭返骑如飞烟，真人端拱收中原。北平图籍载连舸，挂一漏万无完篇。妖星夜半躔奎宿，山川千载还清淑。国书不使外廷传，翰林青简空如玉。监殷监夏思前车，诏起群儒当疾书。皇家制作贵传信，未许太史征无目。旧事遗文更搜访，狼籍幽燕藉君往。五车上送见书成，一代兴亡如指掌。
黄星行,元末明初,赵汸,八月十五夜未央，中天皓月悬清光。大星稀少小星没，出门四顾山苍苍。我生不读甘石书，但见一星明且黄。今宵不见儿童怪，应随斗柄西山外。石桥徙倚闻幽香，荷叶团团大如盖。黄星明夜应复来，清露为酒荷为杯。举杯漫与黄星寿，自古昆明有劫灰。
洛阳剑客歌为程景阳作,元末明初,赵汸,洛阳古称豪杰窟，奇材剑客尤超忽。汉家三十六将军，剧孟归来如敌国。争夸玉贝高拄颐，曼胡短后供儿嬉。平生耻学一人敌，胸中耿耿谁能知。功名何必惭廉蔺，排难解纷声愈振。白头恨不当单于，误身竟坐封侯印。长安卿相真庸奴，鬼妾鬼马穷欢娱。一朝万事成瓦裂，金钱果为何人输。君不见洛阳剑客藏名久，好尽中山千石酒。精灵变化会有时，莫遣光芒射牛斗。
登黄山炼丹峰寻昔人隐处,元末明初,赵汸,我游黄山当严冬，雪消日暖无天风。欲求昔人栖隐处，发兴况有高僧同。危矼侧步目已眩，绝壁下瞰心为忡。交流二涧泻寒碧，樵牧不来萝径穷。嵯峨乱石大如屋，蹴踏豺虎登虬龙。手披灌木出林杪，仰从云际窥奇峰。中高一柱揭南斗，旁扶两岫森寒松。文楸万本翠如织，宛宛内蓄何冲融。仙灵窟宅景象异，岂与下界同污隆。名姓无传年代远，只有药臼留遗踪。摩挲考击三叹息，怅不并世来相从。因怜李白升绝顶，空吟菡萏金芙蓉。几年戎马暗南国，眼前厌见旌旗红。脱身长往宿有愿，把茅不用烦人工。曹阮浮丘应好在，山南山北会相逢。
壬辰闰三月初三日銈弟归因录其语奉呈楚金诸君子,元末明初,郭钰,入门伴母啼，出门闻鹊噪。握粟卜灵龟，之子归已到。饥走涉一句，形容尽枯槁。闾里共歔欷，且慰慈闱老。问答惮语烦，客满始相告。群寇窥无人，鼠穴穷剽盗。承平宿将死，战守自颠倒。九江咽喉地，戎卒何草草。宜春坐不救，吾土敢相保。惟当学义旂，戮力事诛讨。贼众乱且嚣，一举秋叶扫。庐陵忠节邦，足以正穷昊。郁郁英雄姿，封侯何足道。惟我最迂懒，闻之展怀抱。振衣舞龙泉，请作三军导。
重过胡洵宅（洵字宗美）,元末明初,郭钰,入门见桂树，出门问桂树。桂树相送迎，主人竟何处。高叶鸣悲风，疏花落残雨。独立黄昏烟，思远天涯路。
柬王志元四首 其一,元末明初,郭钰,山深草屋宽，溪回树阴绿。脩脩图画开，斯人美如玉。芝草长未齐，今晨雨新足。开门扫落花，坐石看修竹。天游邈难知，避世何忍独。白云归未归，借我半间屋。
柬王志元四首 其二,元末明初,郭钰,战尘暗南国，白日无晶辉。客行何惨戚，途穷不忘归。语及国家事，老气晴虹飞。朝饮南山水，夕采西山薇。嗟彼反侧子，捐躯逐轻肥。寒饿良细事，大义有是非。
丙申冬游黄山,元末明初,赵汸,蒐括山林尽，诛求鸟雀悲。力微思引避，势迫遂相夷。误返屠羊肆，空忧漆室葵。浮丘如可觅，携手访安期。
杨行密疑冢,元末明初,赵汸,荒郊石羊眠不起，枯冢累累各相似。海陵冤骨无人收，岂有儿孙来擘纸。几堆空土效曹瞒，百战江南帝徐李。龙山突兀表忠祠，至今父老思钱氏。
柬王志元四首 其三,元末明初,郭钰,丛兰被幽谷，紫蕤含露滋。山深寡行迹，甘同秋草萎。春风偶披拂，遂为高人知。高人不敢佩，持以慰所思。红尘紫陌间，灼灼桃杏姿。人心各有爱，遗之亦何为。
柬王志元四首 其四,元末明初,郭钰,海月上苍茫，照我中庭正。香雾出帘迟，微风动花影。泠泠绿绮琴，拂拭尘埃净。一弹作新声，再弹成雅韵。三弹曲未终，感激谁与听？肃衿迟子来，无负春宵永。
同周恺子谅赋老人会诗,元末明初,郭钰,时危亲戚散，况乃多贱贫。眷兹老人会，为乐难具陈。生子竞荣达，志养俱获伸。朝出共寮寀，夕归为比邻。异姓欢爱洽，不殊骨肉亲。起居迭相送，惋愉尽情真。繄我岂无母，半菽长苦辛。愿言敷治化，枯槁皆同春。
同周恺子谅赋老人会诗二首 其二,元末明初,郭钰,板舆度晴陌，綵服迎春风。今日良宴会，慈颜和乐同。翠翘发垂素，锦筵花缀红。萱草春日好，柏树雪未融。缥缈瑶池母，并集蓬莱宫。自非有令子，世乱徒飘蓬。于焉倘锡类，颇胜平反功。乃知晋潘岳，闲居赋未工。
送王镐之邵武省亲（镐字仲京）,元末明初,郭钰,青青杨柳陌，之子晨巾车。去乡不云苦，揽辔驰复驱。严君守名郡，长怀音问疏。再拜问起居，千里欢有余。綵衣捧绿酒，紫袍映白须。上言尚书军，声振东南隅。下言太夫人，年高色敷腴。我虽邑子贱，问信抱区区。官寮展良觌，见子文采殊。定云渥洼水，生此汗血驹。故家三槐树，功名遂良图。愿言慎徒旅，令德忠孝俱。
将归桂林留别王志元刘象贤二首 其一,元末明初,郭钰,耿耿念慈闱，戚戚别亲友。屏营临交衢，泪下多于酒。去留两不忘，衷肠亦何有。道谊托襟期，取别无新旧。荏苒风尘中，会面何时又。好为频寄书，毋使长回首。
将归桂林留别王志元刘象贤二首 其二,元末明初,郭钰,志士慎唯诺，况乃出处间。白圭微有玷，噬脐良独难。富贵非苟得，贫贱当自安。干戈今若此，谁测衰盛端。明当为远别，为君吐心肝。愿言保贞节，深居且加餐。
和王镐仲京自闽见寄兼简欧阳文周,元末明初,郭钰,我惜晚闻道，灵台杂主客。冥行不知津，临危始求楫。年迈悟前非，端居寡娱悦。圣贤迪遐轨，中道岂容歇。驽蹇不受鞭，出门有难色。平生欧阳子，肝胆无楚越。夙昔谐素心，穷达勖贞节。结交得斯人，焉用复多阅。王郎晚相逢，更觉才情别。泳游文海中，深浅力窥测。欲振蓬莱音，不同筝笛咽。老气苍旻高，雅怀秋水洁。蒹葭摧折余，幸托瑶林侧。柰何风尘起，干戈积岁月。牛衣卧空谷，长夜独愁绝。自君入南中，扳附不可得。昨蒙求友篇，情谊何沦浃。恨无凌风翼，就君共劘切。郁郁长相思，秋月几圆缺。持报愧琅玕，永言铭厚德。
露筋娘子诗,元末明初,王彝,淮城小如盖，僻在湖草边。萧条城下路，昔有两婵娟。秋姿艳明月，相携良可怜。小姑泣向嫂，薄暮惨墟烟。炎天值暑溽，一望白水田。䆉稏杂稂莠，远与蒲荷连。落日带沙岸，满耳雷阗阗。彷徨自相吊，所惜在青年。依稀双影长，顾见返照前。修途行旅尽，惆怅不能还。夏蚊喧且起，着面剧霜鹯。囊空无帷帐，奈此万嘴穿。前村有鸡犬，灯火见归船。茅茨出丛薄，隐约四五椽。匪无有帷子，叩门聊息肩。嫂云得相依，小姑泪溅溅。冰肌与玉体，忍萎一夕眠。风生翠木下，兀兀坐为禅。囋肤攒利镞，洒血乱幽泉。平生弱女子，苦当鸡肋拳。肉尽志终定，柔筋露蜿蜒。森然出天巧，工岂人力镌。含笑化为鬼，摄衣上云軿。素娥共蟾窟，错落诸星躔。天孙下机处，一时成俗缘。何如作贞鬼，心不愧青天。终为甓社珠，与月斗春妍。千年露筋碑，野水流涓涓。崇祠闯水裔，蛛丝荣几筵。明妆俨如生，彷佛步湖莲。神柳剥将枯，独有心中坚。垂条自婀娜，不受恶藤缠。年年臈雪后，叶绽翠眉鲜。乡人枌榆社，日有牛羊牵。惟闻繂縩响，纸伞撒金钱。神往女巫下，妙舞特蹁跹。车旗飒灵雨，箫鼓咽秋蝉。祗愁神返驾，不得此周旋。焄蒿古时魂，犹说草中钿。归来不见嫂，远道正绵绵。嫂面有粪土，长淮终不湔。分明小姑面，留与后人传。米生性好古，书字无半千。至今纚牲石，苔藓滋蜗涎。碑言天地间，阴阳互推迁。阳类况君子，小人阴类偏。五行有正位，变化岁功全。云胡值庞杂，交处荐成愆。乱贼所禀性，狐媚最便嬛。潜如虮与虱，动乃百足蚿。奄忽为魍魉，鬼箭脱神弦。赤手卖天下，性命徒少延。阳阳服兖黼，班域在圣贤。妇女尚知赧，奈何欺八埏。明虽未即察，阴谴固昭然。惟余泽国女，白骨寄荒阡。姓名何必显，有此大义悬。清风起懦夫，未让夷齐专。争欲楚人些，斯囝日星宣。我观碑上字，满纸秋沦涟。共姜赋柏舟，名芳删后编。春秋伟宋姬，身与火蛾煎。后来有此碑，砫石当奔川。隔江望高陲，野水惟鵻鸢。忧来忽盈把，写此露筋篇。
神弦曲四首 其一 织女庙,元末明初,王彝,红莲小朵金塘秋，水上弓鞋新月钩。碧日无光灵鹊死，文星坠地银云起。阴鼓森寒闻唾壶，神衣繂縩机声里。曲曲湖波艳神眼，十八虚鬟神自绾。宝奁掩月袅蛛丝，天促神归神不归。
神弦曲四首 其二 西楚霸王庙,元末明初,王彝,黄屋龙颜死灰色，宝鼎嘈嘈人血碧。汉鬼入云成辟历，轰破当年霸王魄。汉家日月上天飞，照见庙前神树枝。万骑阴兵去如水，酒痕洒殿酣春蚁。风过阴廊闻堕珥，毾㲪舞罢虞姬死。
神弦曲四首 其三 沪渎龙王庙,元末明初,王彝,冬冬天鼓秋湖里，雪山耀日青山紫。金锁蛇鳞百尺身，领得江中万鱼起。女巫酹乳饮龙孙，雨蕊芙蓉泻秋水。神弦枨枨风雨黄，明珠一夜照龙堂。三江水浑龙濯足，明朝化作林中绿。
神弦曲四首 其四 伏虎神君庙,元末明初,王彝,金钱纸撒掀空舞，群巫啾啾荅神语。旋风下山百面鼓，神马如人驮一虎。豹作儿啼随鬼母，缬裙娇女出神帷。拔得虎须留画眉，妖歌自饮髑髅卮。蛮夫拜神求虎血，洗箭入山求虎穴。家家望见觚棱月，一路神灯乱如雪。
徐雨山寄莲花,元末明初,王彝,秋风吹皱银塘水，小雨芙蓉不胜洗。谁拣新红折得来，不怕绿芒伤玉指。烟丝有恨自悠扬，相惹相牵短复长。双头并作幽修语，一夜露痕黄粉香。我有银瓶秋水满，君心不似莲心短。绿房结子为君收，种向明年应未晚。
题李太白像,元末明初,王彝,青天无人代天语，一星西落银云渚。嫦娥戏弄青瑶波，倾向人间金叵罗。龙孙醉吸海为酒，日月双飞织锦梭。仙鬼千年王母宴，谪来醉卧金銮殿。玉环腮上桃花小，玉尖香腻龙涎砚。靴尘暖扑貂珰儿，踏破青天捉月飞，一声叫断扶桑鸡。海枯化作蓬莱雪，梦里长庚大如月。
偶题二首 其一,元末明初,王彝,旅舍多归梦，今归梦始真。孤城五更雨，百死一全身。短日同慈母，浮云是故人。欲辞城郭去，渔钓老江津。
东归有感,元末明初,王彝,路断江淮已足忧，繁华犹自说苏州。万人金甲城头骑，十丈朱旗郡里楼。麋鹿昔游何处草，雁鸿不似去年秋。忍将一掬东归泪，付与娄江入海流。
狮子林十四首 其八 竹谷,元末明初,王彝,几曲转逶迤，月明人迹稀。长林秋露落，一犬吠山扉。
狮子林十四首 其十 卧云室,元末明初,王彝,秋潭看月还，片雨千山暝。独有钵中龙，蜿蜒伴僧定。
狮子林十四首 其十一 指柏轩,元末明初,王彝,行道出深楚，空庭秋飒然。风来人不见，青子落僧前。
狮子林十四首 其十二 问梅阁,元末明初,王彝,窗间月色微，薄雪自风吹。谁得春消息，南枝定北枝。
周景安秀野轩,元末明初,王彝,古苔十亩青山麓，窈窕幽花映深竹。中有高人昼掩扉，袅袅藤梢上书屋。清风出谷洒秋香，返照穿林破春绿。不省睢阳画里看，细路经丘杖藜熟。
金人校猎图为韦同知润题,元末明初,梁寅,韦侯示我《校猎图》，五马迅若云中凫。远青撤幕山露嵎，坡陀突起霜草枯。黄如旌旆森葭芦，马上短衣虬髯胡。金环贯耳大秦珠，腰插羽箭弦檿弧。三马回走忘崎岖，二马傍出斗疾徐。东来鴐鹅苍间雏，才四五六噤不呼。海青一点劲气殊，勇士趫捷坚劲无。骇兽何由避于菟，华峰秋隼胡为乎。岱北豪鹰直厮奴，耎毛堕絮血洒芜。胡乃仰笑马竞趋，何劳千骑万骑俱。楼烦射杀心胆粗，寒沙兼云认归途。卸鞍营门月模糊，向夕行乐朝驰驱。拜官那羡执金吾，肉充糇粮席氍毹。饮醪啜酪多欢娱，君侯玩图日怡愉。树勋明时真壮夫，明年五马守名都。不独海青夸健躯，麒麟在郊凤出笯，飘飘快意天之衢。
玉阶怨,元末明初,梁寅,团扇且弃置，夕气凉转添。流萤点鱼钥，陨叶近虾帘。罗衣旧恩赐，不令珠泪沾。
京城和蔡渊仲旅夕,元末明初,梁寅,卷幔回飙入，题诗急雨催。地高天喜近，云散月还来。玉漏因寒涩，金门待曙开。仙宫闻教乐，应奏《上之回》。
都下将归宿石城门外和李仲渊知县晚过上林之作,元末明初,梁寅,韦曲风光尺五天，骄骢嘶过酒楼前。龙舆陌路疏疏雨，凤阙觚棱淡淡烟。上相彩旃归柳外，王孙金弹落花边。临流有客题佳句，不羡春风歌舞筵。
徐人歌,元末明初,危素,季子有剑秋水色，徐君见之惜不得。徐君墓上荒草寒，季子解剑挂树间。一死一生见交谊，嗟哉延陵吴季子。
挽达兼善,元末明初,危素,大将忠精贯白日，诸生揽涕读哀词。天胡不陨杨行密，公恨不为张伯仪。满眼陆梁皆小丑，甘心一死是男儿。要知汗竹留芳日，只在孤舟浅水时。
题营丘山房,元末明初,危素,太岳流芳裔，何年徙赣州。殊勋思尚父，作室表营丘。故国兵戈后，空山草木秋。穆陵关北路，风雪近曾游。
送张幼初之京,元末明初,危素,振衣鸣玉上青霄，银汉清秋转斗杓。北阙飞龙天杳杳，南云归雁路迢迢。朝登华岳风生腋，夜饮滦河月入瓢。水竹清虚好真馆，刘安有赋为相招。
送章右丞戍广西,元末明初,危素,文昌桥上紫骝嘶，又送将军戍广西。三省甲兵劳节制，八蛮烟雨入封提。雕弓晓射崖云裂，画角寒吹海月低。已喜皇威清海岱，邑封上将拜金泥。
题三韩沙门玉田花鸟图,元末明初,危素,画史幽居得物情，毫端春色可怜生。高僧已是禅心定，花鸟逢人更不惊。
南京别王道士,元末明初,危素,秦淮卧病惜春阴，访问深知故旧心。千里家乡渐投老，云山烂漫许相寻。
题宋好古墨竹,元末明初,危素,我忆东曹粉署郎，琅玕写就拂云长。秪疑散步云林曲，独听秋声待晚凉。
题赵子昂竹石,元末明初,危素,丛篁偏映寒云色，古石犹凝碧藓痕。曾是碧澜堂上月，独临苕水照王孙。
游庐山栖贤寺,元末明初,危素,弱冠好山水，朅来庐阜阳。憩涧微雨至，入林春风香。载经三峡桥，地籁闻铿锵。解带缘石磴，爱此泉流长。泄岩凝素乳，洒树见飞霜。冷冷转空曲，湛湛涵清光。五老九千仞，巉绝天中央。紫烟射仙壑，白云冠僧坊。幽思稍愉悦，良朋共翱翔。访古慕宗向，悟玄愧裴杨。超然色界游，圆灵大无方。终当毕吾志，混迹麋鹿行。
忆山中,元末明初,宋濂,平生绝俗尚，幽期在一壑。衔卮周曲汜，班坐荫兰薄。日嫣花欲笑，风迅燕飞弱。疏峰挺飞茎，平楚下饥鹤。厓倾石似行，涧折泉如约。何时脱尘鞅，赋归蹑棕屩。
简吴山长,元末明初,宋濂,先生天下士，鬓白渐将翁。官卑遭俗骂，家破坐诗穷。秋林崖荔雨，春浦鲤鱼风。尽是相思处，如何学燕鸿。
清夜,元末明初,宋濂,弱志苦清夜，奈此强虑婴。反侧不能寐，稍寐忽成惊。疏棂生遥素，恍疑曙光升。起行盼曾霄，月华流空明。繁露方涂涂，嘉树尚冥冥。曳履步庭除，东西错纬经。寥落直至旦，飘零叹何营。
游览杂赋 其一,元末明初,宋濂,轻舟疾于马，荡此修渚麋。但见山西行，不知舟东移。汀花叠相迎，欲折隔涟漪。亭亭思美人，泯泯忘世机。多情有白鸟，先后掠人飞。
游览杂赋 其二,元末明初,宋濂,别后不见山，比昔山如长。林阴没鸟影，岩声答人响。藓色青染足，药花大如掌。蛇径已盘百，石扉始开两。独笑睨层旻，古今一俯仰。
游览杂赋 其三,元末明初,宋濂,幽厓不知日，湿气晴犹重。苔列无文钱，随阴贯寒洞。发啸破玄霭，万象争迎送。磴危石欲舞，云走山如动。思招幽鸟下，惊飞戛新弄。
次黄侍讲赠陈性初诗韵,元末明初,宋濂,忆昔游虎林，年壮已非冠。旅食叹酸辛，敢望诸侯传。捉衿肘已露，纳履踵成穿。甘从原思贫，耻学毛遂荐。薢茩丹丘生，文采超众彦。精魄更蔚庞，雏展垂天翰。每逢罗浮春，含笑解貂换。列饮杏花阴，吹笛侑羹献。微酣双耳热，谹议层叠见。弘深剧王霸，险诡杂神幻。踏月或起舞，留连过夜半。恒思酒星临，手不离璧散。忽骑东海鲸，归餐赤城饭。于时海大鱼，鼓鬣正湍悍。飓风挟洪涛，漂没无泮岸。手操丈二矛，欲刺忘身贱。指麾集群渔，蓐食待东旦。更陈清海策，衔袖书一卷。大言惊众听，读者洽背汗。九阍不可通，志士徒扼腕。因作山水游，所幸脚力健。酒经七家笺，诗囊五采烂。走马过粤郊，看花入荆甸。醉余两齿豁，双雕伤一箭。湘流去洗耳，杳不闻治乱。自余湖堤别，久矣踪迹判。秦淮诧再聚，何异箴得线。示我诸遗篇，令人忆东观。襄阳耆旧亡，文园白日晏。袭之如殷彝，夙夜宜绻绻。
出门辞为苏鹏赋,元末明初,宋濂,忆昔出门时，营魂不相依。乱行忘户庭，欲东却从西。升堂拜严父，鹤发七十余。欲语不成语，涕下如绠縻。老妻哭中闺，半世叹分违。孰意垂白后，亦复不同栖。妾病入骨髓，一命仅若丝。不知君还日，能有相见期。争如床下舄，反得随君之。不忍出门别，难禁君去时。言已咽就榻，见者皆歔欷。流云虽无情，惨澹亦如悲。瘦女候庭前，含泪整衿裾：“东风尚苦寒，凛凛中人肌。愿耶善自爱，以慰儿女思。”三孙拜马前，头角何累累。大者始十龄，小者犹孩提。伯仲似解事，饮泣貌惨凄。季也最可怜，顿足放声啼：“我欲同翁去，明日同翁归。”石人纵无肠，对此能自持？二儿相逐行，直至双溪涯。泪眼似井水，源源流弗襜。舟师催棹发，丁宁且迟迟：“我父去终去，幸得缓斯须。”于时天渐暗，密雪学花飞。山林尽变幻，白玉为树枝。橹声伊轧动，兄弟争牵衣。但得到睦州，不敢再相随。强颜麾斥去，掩泣立沙坻。盘回过前湾，跂立犹不移。我时情怀恶，有目何能窥。急入篷底卧，冥然付无知。同行坚慰解，沽酒买红鱼。酒饮未终觞，酩酊已如泥。至重在天伦，谁宁不念兹。无泪洒离别，此语非人为。况我志丘壑，岂欲阨路歧。但愿身强健，定得返故庐。长幼聚一筵，春篘荐埘鸡。重赓《考槃》咏，勿倡《出门辞》。
和刘伯温秋怀韵四首 其一,元末明初,宋濂,美女颜如花，身有椒兰气。胡为素风生，白草同憔悴。金鸾委鬓云，愁容怯新媚。黄金固云贵，铸形难铸泪。已矣复何言，荣名本非觊。
和刘伯温秋怀韵四首 其二,元末明初,宋濂,仙人韩伯鸾，弄箫吹紫兰。一吹洞芝长，再吹翠云寒。红日长不死，何忧芳岁阑。常乘双鹿车，遨游三素端。有时念下土，临风动哀叹。
和刘伯温秋怀韵四首 其三,元末明初,宋濂,浚川泉窦疏，不浚川乃塞。凿牖漏檐明，弗凿坐深黑。感此益自愧，空负躯七尺。近方学心斋，万动一时寂。面对天阙山，终日如宾客。默默两无言，岩姿澹将夕。
和刘伯温秋怀韵四首 其四,元末明初,宋濂,我家潜溪曲，正面溪上山。揉桂作阖庐，文杏为重关。新栽二尺松，毳毳杂黄管。白鹤寄书来，问我何当还。移之万仞冈，瘦骨撑孱颜。
送刘赞府之官都昌五十韵,元末明初,宋濂,都昌古鄡阳，旧号为江国。右拒落星湾，左据彭蠡泽。岩霏朝散赪，川景时眩白。居然风气会，生聚密如织。名区列象犀，高楼发箫笛。酒帘杏花园，渔市蘋洲栅。盛极理必衰，楚氛忽陵斥。连云六千家，一炬半天赤。积尸成坡陀，冻血凝洛泽。瑟瑟触髅语，多在风雨夕。今春疆理复，尽出将军力。庙堂遣良令，铲茅辨街陌。生茨四五椽，足憩王乔舄。日出绾铜章，瞠目销岑阒。隶卒瘦如竹，见人犹辟易。似闻庭除间，夜有黑虎迹。又烦刘赞府，共树怀柔绩。定知灰籥应，岂假龟墨食。赞府实奇才，不用髯如戟。玉立伟丈夫，见者改颜色。文字五千卷，肠胃觉充塞。摛辞夺春花，艳艳美堪摘。吟酣或挥翰，龙蛇出肘腋。阴灵助变化，凌厉意惨黑。人夸胜玙璠，自谓聊戏剧。兼攻刑法家，儒术共缘饰。应能不负丞，奇略肥民瘠。墙阴或艺桑，中丁皆袯襫。勿羡翻经台，学著登山屐。可怜康乐公，却类弥天释。勿升元辰山，去踏马蹄石。丹灶白草秋，青鸟书难觅。勿栖五柳馆，惊见元亮宅。仕隐各有心，忘世非良则。当如陈大夫，树陂寿民脉。令名垂无穷，晴波共洋溢。我辞固强聒，君子宜慎择。时当九月交，凉气压离席。黄花如窥人，啼蛩似留客。新蟹斫金瘦，甘酿拍琼液。饮余志慨慷，狂语忘岸帻。执手立沙头，欲别貌还戚。顾予诚缪悠，颇有书传癖。造文应时需，不异陪篸役。扼吭操左袪，立志在必得。每藉翰墨润，粲粲有精魄。西风片帆张，遽作千里隔。仓皇车折轮，颠沛禽铩翮。不知孤月夜，何人破愁寂。傥有尺素书，早寄凌风翼。
秦宫谣二首 其一,元末明初,宋濂,筝雁斜行缀春柱，内家学得凉州舞。九枝灯死月色青，犹记君王梦中语。
秦宫谣二首 其二,元末明初,宋濂,五坊小儿骑骏马，翠蛾彩女斗花鹑。御路泥深龙辇过，小队黄衣四十人。
画楼歌,元末明初,宋濂,画楼殷殷贮白娇，紫骝行春杨柳桥。手中鹦鹉酒晕潮，连环带解口痕消。黑甲西来若风雨，踏成一片无情土。白日未落绝行尘，瓜洲渡头鬼唤人。
春夜辞,元末明初,宋濂,女龙滞云香雨腻，轻黄惹柳凉脆脆。蛮丝不系软风痕，白玉燕钗分两翅。桃花月下采鸾门，鱼钥不眠长锁春。芳魂行遍秦川道，百子堂空无一人。更深不耐山乌哭，擪管调丝作新曲。天海风涛夜不收，龙头吐浆割春绿。上元不寄锦字书，守宫谁复问巴西。绀阶但种相思子，产出青青连理枝。
紫髯公子行,元末明初,宋濂,紫髯公子五花骢，蛇矛犀甲八扎弓。黄昏冲入北营去，衮衮流星天上红。十万雄兵若秋隼，千瓮行酒须臾尽。太白在天今岁高，千旄指处皆齑粉。凉州白骑少年儿，紫绣麻䪗来似罴。鸦翎羽箭始一发，射翻不翅牛尾狸。紫髯紫髯勇无比，愧杀生须诸妇女。当年冠剑图麒麟，何曾三目异今人。
越歌八首 其一,元末明初,宋濂,劝郎莫食鉴湖鱼，劝郎莫弃别时衣。湖中鲤鱼好寄信，别时衣有万条丝。
越歌八首 其三,元末明初,宋濂,越王台下是侬家，一尺龙梭学织纱。愿郎莫栽梨子树，遮却房前夜合花。
越歌八首 其四,元末明初,宋濂,溪头送郎上兰舟，独宿春风燕子楼。溪水有时乾到底，不如侬泪四时流。
越歌八首 其五,元末明初,宋濂,阿侬羞杀黄帽郎，桂舟兰楫藻中藏。芦竹生花秋满地，棹歌才动便寻榔。
越歌八首 其六,元末明初,宋濂,粉痕随泪湿春罗，郎似芭蕉侬似荷。荷叶团圆映莲蕊，不比芭蕉纹路多。
越歌八首 其七,元末明初,宋濂,为郎有意办罗裳，绣成花鸟好文章。黄昏含愁不敢剪，只恐分开双凤凰。
越歌八首 其八,元末明初,宋濂,春望山头松百株，若耶溪里好黄鱼。黄鱼上得青松树，阿侬始是弃郎时。
杂体 其一,元末明初,宋濂,温温荆山玉，刻作瑞世麟。系以补衮丝，相期佩君身。君身享遐福，四海归至仁。蛾峨九天上，虎豹为守阍。惜哉不得献，袭之以文茵。
杂体 其二,元末明初,宋濂,英英匣中剑，三尺秋水明。上有七星文，时作龙夜鸣。铸此双雌雄，云是欧冶生。鹈膏久不施，绣涩玄痂成。愿借赤凤雏，衔上白玉京。为国斩佞臣，坐见泰阶平。
儗古 其一,元末明初,宋濂,明星夜生角，远倚紫垣中。四国仰照耀，宝剑出秋空。一朝化为石，下与沙砾同。牛羊或践履，戮辱到儿童。位高知身危，退藏保其终。
儗古 其二,元末明初,宋濂,秋蝉啼枯枝，朝夕饮风露。岂无百虫食，政以廉洁故。黄昏鸣声悲，似欲有所诉。不受丹鸟知，反逢螳螂怒。陨身亦何辞，吾能改其度。
兰花篇,元末明初,宋濂,阳和煦九畹，晴芬溢青兰。潜姿发玄麝，幽蘤凝紫檀。绿萝托芳邻，白谷挹高寒。玄圣未成调，湘累久长叹。菉葹虽外蔽，贞洁终能完。岂知生平心，卒获君子观。杂以青瑶芝，承以白玉槃。灵风晓方荐，清露夜初漙。此时不见知，骈罗混荒菅。春风桃杏华，烂若霞绮攒。徒媚夸毗子，千金买歌欢。弃之不彼即，要使中心安。愿结美人佩，把玩日忘餐。
游泾川水西寺蕳叶八宣慰刘七都事章卞二元师,元末明初,宋濂,水陆行兼旬，招摇月如醉。筋弛遂莫支，神痴但思睡。若非游名山，曷以豁幽闭。泾川名汉县，宝胜标唐寺。一往情已坚，百阏思转炽。大川阻鸿溟，怒涛写滂濞。仿佛号夫诸，昏蒙舞魑魅。小舟劣容坐，大险曾不避。中流震撼数，性命毫发计。敛股不容摇，屏息恒独惴。良久幸登陆，寸步怀千畏。盘回行陇畦，迷眩失沟遂。啮趾嵌剑石，衣冠排戟蔌。身入青玉林，一白点群翠。道过桓彝祠，古柏撑幽邃。青红闪败壁，神鬼错飞旞。忠精烨白虹，直欲贯天地。周礼在所旌，尸祝宜弗废。敕书从天来，犹勒崇宁字。象贤恨非古，奸丑亵神器。南风啸林薄，吹落英雄泪。俯仰感微衷，蛇行复西逝。委移履上方，满目但椔翳。云何黄檗灵，不敌郁攸崇。卧钟蚀阴苔，孤塔挂晴荔。大雄兜率还，真应天台萃。木鱼午停声，林鼯晴出戏。残僧五六辈，飖衲裹山隶。奔趋失绳矩，面目剧芒刺。别有白发师，野鹤鸡群异。身披伽黎衣，云继泐潭裔。揖客入邃筵，从容语非易。呼童涤尊罍，为我出芳饵。溪毛糁白姜，芝髓烹红胾。群羞未终荐，三爵了不识。汤饼银丝嫩，园荈雪涛试。复出新篇什，自谓宗汉魏。焜耀鸳鸯裘，错落麒麟罽。似将三昧力，幻出千葩丽。有时气雄拔，欲夺三军帅。西取月氏头，北断坚昆臂。谁知忧世心，尽雪沧江涕。缁女尚如斯，蝉冠当不愧。少焉出楸局，矜负骁与鸷。雌雄将势分，黑白如鼎沸。分甘东野拜，难续西林志。长啸出山来，荒云密如毳。归宿山县中，穷愁复相滞。粮绝诸傔愠，濑激良朋忌。褰衣步明月，忧极不思寐。忆昔山林居，岂识道途累。崖色夫容开，洞水冰帘腻。渊龙学人吟，夜猿呼鹤唳。采岚术可餐，钓渚鲜堪哜。负此济胜姿，奈何心不悸。所幸二三友，酸咸同所嗜。钩理抉神扃，探玄发天秘。虽于嘻笑间，亦足洗蒙罻。此生已任运，泉石随所值。敬亭在望青，行行勿迂辔。
琴操二首 其二 伤妷女,元末明初,宋濂,有妷者女，颜如舜英。诋我以丑，我其何伤。眩白为黑，古亦多有。自尤不遑，敢谁之咎。黄鹄飞来，其音訚訚。我心苟安，何戚弗欣。天上地下，命也奈何。命也奈何，焉知其他。
次刘经历韵,元末明初,宋濂,先生劲气类松柏，压倒柔脆千蒹葭。发为人文疾于电，砚墨衮衮翻群鸦。便合催归玉堂署，天子左右宣黄麻。如何摈绝东海上，使采夕术餐晨霞。一朝闽寇掠乡部，蜂营蚁队来无涯。先生仗剑募饶壮，带甲十万人无哗。旗帜精明刀戟锐，欲歼封豕连长蛇。灼山烙泽绝橧窟，奔迸不翅逃罝麚。火光照耀天地赤，支骸撑柱随燖煆。鸿勋垂成事或变，志士扼腕徒咨嗟。迩来漂寄在道路，东西不定如栖苴。营乖卫逆结疮痏，攻啮胫踝将侵胯。注浆流沈泄愤懑，未许裤褶来笼遮。御湿虽治曲巘剂，踞洗恨欠云鬟娃。况逢炎溽酿急雨，大风挟势飞黄沙。山漫疑欲接霄汉，河涨定可浮星查。空堂悲坐发孤咏，风刺欲斗《离骚》家。岂惟草堂诗止疟，妙句亦可苏痿淋。悬灯疾读但吐舌，不觉唇腭相掀呀。文场自合推第一，俯视诸子百倍赊。黄钟大吕正醇鬯，桑间濮上谁淫哇。群仙谪下暂狡狯，莫忘旧种瑶池花。鉥肝刿肾竟无益，不如养性袪阴邪。他时紫府或有召，会驾五色麒麟车。
思春辞,元末明初,宋濂,美人别我城南去，几见楼头凉月生。南浦沈书寻素鲤，东风将恨与新莺。丁香枝上同心结，九曲灯前白发明。花托芳䰟随鹊梦，草移愁色上帘旌。物华半老燕脂苑，春影轻笼翡翠城。歌扇但疑遮月面，舞衫犹记倚云筝。因弹别鸐心如剪，为妒文鸳绣懒成。宫烛不啼偏有泪，湘桃无语自多情。岩南树密晨乌集，江北潮回暮渚平。幸有梦中能聚首，唤醒恨杀短箫声。
行路难,元末明初,宋濂,笋舆向江行，十步四三曲。日落天渐昏，栖止怜不夙。有如丧家狗，望望共奔逐。遥见洲渚边，凋杨失新绿。一室小如舟，偶值酒新熟。主翁面如鬼，行步苦彳亍。延坐白木床，发问极羞缩。百钱买一斗，聊诳先生腹。执觞未及饮，所睹甚怪促。昂昂舶上下，头缠布一幅。两胫赤如染，俟食类饥鹄。忽然来共席，迫我汗如沐。弃酒出倚闾，远吸江上渌。青山向我笑，不语意良足。居常务标致，今此毋乃俗。少时凶悍徒，几欲塞破屋。喧嚣呈百伎，丑恶难具录。生平见未曾，五藏为反覆。瞠目久不语，情思殊隘蹙。晚入一窝卧，槁秸纷不束。瓦穿星似筛，壁坏风如镞。水车贴四畔，转足碍轮轴。解装暂一息，何异树下宿。萧晨出门去，轩豁骋遐瞩。远岭收片云，前汀落双鹜。即景政自佳，抚怀欲成哭。天地虽无私，人事有倚伏。台观变坑阱，衽席为韔箙。休嗟行路难，羊肠乃平陆。
艳阳祠三首 其一,元末明初,宋濂,南国家人玉作腰，闹装香带斩新雕。醉骑宝马踏青云，嘶入城东第四桥。
艳阳祠三首 其二,元末明初,宋濂,九子金铃出九龙，流苏杂彩蹙芙蓉。东风不管花无力，吹满昭阳第一宫。
艳阳祠三首 其三,元末明初,宋濂,几番花信逐时添，诸柘新篘酒正甜。莫道晓风犹料峭，内家新赐却寒帘。
寄别,元末明初,宋濂,别来虎豆又生牙，尚在扬州卖酒家。醉后清狂应不减，起拈花弹打鸣鸦。
哭郑佥事,元末明初,宋濂,忍见苍苔裹绣衣，西湖风急旅魂悲。紫罗半臂今犹在，免学欧阳写恨辞。
忆知,元末明初,宋濂,春风行乐且年年，勿使游尘上五弦。燕子堂前多旧土，莫栽黄檗只栽莲。
天麦毒行,元末明初,宋濂,任生累叶居章丘，僮妾指千百马牛。文轩彩阁插云上，脆管繁弦邀客留。闲时好把道书读，日啖汤饼无时休。一朝阴厥忽仆地，六脉隐约如虾游。移时开寤拂衣起，喜气入面轻黄浮。自言惚恍有奇遇，不翅乘軿观十洲。初逢一身卧空旷，手足僵劲无寸柔。大神持刀剖心腹，洞见十二仙家楼。红光眩眼视闪烁，后先楹户皆朱髹。绛衣女子导以入，手执幢节悬银流。入宫升殿谒女主，美艳可使春花愁。鸳鸯曳裾佩软玉，芙蓉仍插金搔头。五明扇遮九龙座，珍珠帘挂珊瑚钩。分班就坐未及语，有敕太官催进羞。须臾水陆尽交错，玉盘擘脯堆红虬。女乐翩翩次第举，搊筝弹瑟鸣箜篌。燕罢瑶阶月初转，余情不断鱼含钩。紫州小姑遽饯别，《阳春》一曲翻新讴。隐雷作声忽惊觉，却厌人世真蜉蝣。若非名登九天籍，安得俗驾攀真俦。室中宴坐绝荤血，扃沄不许他人抽。或为妍唱感异类，水禽山雀争喧啾。如斯岁发至六七，犹怨阔远难冥搜。家人共怪狐鬼惑，握粟出卜城南头。巫医迭进献方技，何异白石江水投。相里先生来自陕，纤目入鬓清于秋。腰悬药壶大如斗，吐言便觉冰生喉。且云饼中天麦毒，阴气不决为人尤。必须阳精可制胜，驱逐恶厉诛阴酋。崧岳丹砂我独得，迎阳捣就光油油。便烹芦菔和为液，袪疾有同鹰脱却。三斋七戒始敢服，服后所见非前侔。侍臣朱裳多故恶，执乐不作含深忧。再服户楹皆变白，素衣对泣声咿耽。三服宫闱欹且侧，左右纷乱如惊鸥。女主戎装急奔窜，上车历录行荒陬。迅霆一击前殿火，虐焰四射森戈矛。自兹神观渐复旧，方与人事通绸缪。呜呼我人最灵贵，一为病蛊忘身谋。孰知无病亦颠倒，沉蚀声利甘拘囚。纷纷白昼混人鬼，老死竟不分薰莸。当持六经炼为药，尽疗天下苍生瘳。
义侠歌,元末明初,宋濂,德兴董国度，其字为元卿。宣和举进士，籍籍多文声。初调胶水簿，其地近东溟。筮日别母妻，匹马赴驿程。居官未一载，金人忽渝盟。中原相继陷，无由遂归耕。翀天乏羽翼，俯首走伶俜。流寓逆旅氏，更变姓与名。逆旅恤畸孤，买姬奉使令。姬性多黠慧，姿色更娉婷。恻然怜卿贫，孳孳学经营。镌石作巨硙，市驴使旋萦。粉麦白如玉，贸易入南城。从此日优裕，寒谷化春坰。新居巧缔构，高楼耸朱甍。陌阡接东西，秋风熟香粳。开尊醉花月，弦管杂匏笙。卿终不自怿，叹息或涕零。长跪敬问之，岂妾无异能？家事不牢落，胡为日怦怦？卿曰尔不知，我实为南氓。家有鹤发亲，无从问死生。念此心欲折，梦魂亦茕茕。姬言我伯氏，义侠天下称。卿胡不早言，俾卿得归宁。未几有奇客，轩然过门庭。虬髯赪玉面，九尺长身形。高骑紫骝马，好似汉灌婴。下马入门坐，气象犹生狞。揖卿使卿拜，此乃妾之兄。呼童刺羊豕，开燕罗兕觥。酣饮直至夜，月影移前楹。姬起属前事，郑重语加精。是时金人令，南官不自鸣。便差县官缚，藁街受极刑。卿因讳其说，踧蹐弗能胜。客乃奋髯怒，责卿何不诚。我以女弟故，冒禁挟子征。卿胡反致疑，视我为凶伧？急取告身来，庶几足依凭。不然擒赴官，命与鬼录争。卿惧不敢喘，有言一一听。客去甫一日，控马来相迎。命姬欲共往，姬谓幸少停。卿先随兄去，不必怀战竞。妾有自制袍，赠卿意盈盈。兄或持金赠，示之辞弗承。仓黄别就道，有涕如悬缨。疾驰至大海，海舟在水横。客令卿前登，迅速类建瓴。舟人敬日畏，一如事神明。未渴奉马湩，未饥具羊羹。财方达南岸，客已在旗亭。勺酒对卿饮，论言极崇谹。历陈太夫人，年已近耄龄。赤手得返国，何以娱其情。黄金二佰两，卿当置诸絪。卿谢不敢受，客竟委之行。卿追至门外，举袍若悬旌。客骇且大笑，吾妹实豪英。吾事未能了，有怀当再倾。卿归拜慈母，慈母惕然惊。意谓从天降，稳驾仙人軿。南北望已绝，音耗无由侦。今晨得再见，死草再发荣。喜极继以泣，阴云为冥冥。妻儿亦亡恙，一一列前庭。更阑共软语，秋花上青灯。取袍当户著，袍缝烂然赪。箔金满中贮，碎若剪凤翎。逾年客果至，携姬重合并。乡人竞聚观，皆曰见未曾。朝廷录卿官，添差尉宜兴。卿妻曰余氏，悍妒仍骄矜。遇姬多亡状，禁摄如冻蝇。甚或加棰掠，人谏了不惩。卿力弗能制，白昼若沉暝。姬因不告去，飘若风火升。吾闻古义侠，史册每足征。受恩能尽死，义重身则轻。未必识书传，文华耀晶荧。卿为名进士，岂不读圣经。奈何负恩义，犬豕羞为朋。追述义侠歌，读者当服膺。
秋夜与子充论文退而赋诗一首因简子充并寄胡教授仲申,元末明初,宋濂,太虚之气随物形，天声地声由此生。小或簸荡吼河海，大将触搏流风霆。天轮胶戾神鬼战，地轴挺拔蛟龙争。圈臼洼污各异奏，彯沙礜石咸齐鸣。灵功阖辟司至理，于喁徐疾缘天成。孰言坱圠妙不测，两间可配人为灵。戴首载趺上下位，布藏列府山河萦。肺为金官号钟磬，发声肇气从孩婴。自兹人音极万变，出无入有诚难名。喑哑吒叱泄忿懥，啸呼号噭摅幽情。吻牙喉舌审清浊，征羽宫商分重轻。殊方虽假象胥译，至道不与人伪并。尼丘降神继群圣，因声为教文诸经。研穷阳阴序政事，吟咏情性臻和平。节文严谨名分正，假象植义昭天明。玄景无言圣人代，建中立极绥群萌。奠安海岳使效职，洗摩日月开重冥。籁鸣机动孚应速，风声所被来频仍。宋齐鲁卫既雾滃，蔡陈秦楚尤云蒸。棂哜真瘦造阃粤，抵排卑论归崇谹。太和融盎尽沾丐，物无疵疠玄休凝。杏坛迹芜铎声远，人凿私智先先登。钩钳捭阖势倾轧，坚白同异时頠炜。黄老玄虚涉溟涬，刑名惨覈纷峥嵘。九家狂流不可遏，绝港强欲齐东瀛。固云偏盭或害教，尚骋所学为骁腾。狂秦以降逮刘氏，不翅枯响随风行。黄茅白苇堕一色，编贝联珠夸九能。班扬枚马亦豪隽，竟溺下俗高难升。六代骈枝与俪叶，气澌辞顈犹骄矜。更唐历宋非不盛，律之六艺终难胜。要知声华有衰歇，以致学步多竛竮。人文本为载道具，次则纪事垂千龄。虽其功用霄壤隔，不应涧水非渊冰。玺书播告出丹凤，兵檄驰布飞红星。金匮石室董狐笔，戎功骏烈燕然铭。入室登歌侑庙乐，徇师能誓宣牲盟。章疏补天非炼石，谈辨保国逾长城。沾润自足配云雨，和协更可同箫笙。当其操觚欲鼓勇，收视返听探玄精。游鱼中钩曳深沚，巨兽投阱离丛坰。斯须朝崖变夕谷，惚恍西海为东陵。精神所至万物慑，橐籥亭毒纵复横。真醇鲁邦见郜鼎，冲雅高辛陈五韺。浑圆牍应振逸响，缛丽慎雀梳文翎。严森五刑布秋肃，华涧百卉含春荣。劲如韩彭将貔虎，仰揭斗柄麾欃枪。艳如长杨较羽猎，蒙盾负羽驱鸾旌。高排霄汉跨箕尾，呼噏沆瀣游太清。未几直坠九渊底，察之无迹闻无声。幽入阴宫作鬼语，秘怪诙佹难为听。割然大明赤于火，景曜所鑅流为琼。似兹妙斡造化轴，可以小技相讥评。金石虽坚有销泐，文光亘古常晶荧。但忧拙工不知变，欲就郊衢施鼎曈。揖让周还固有节，其如绵鳷非法程。予从卯角业文史，意逞骁悍摧强勍。上师姬孔为察父，下视迁固犹诸兄。婴弓射侯在正鹄，路马在御悬游缨。温温腻纹蟠结绿，烨烨寒电生青萍。有时摛辞述帝霸，捷如屋上人建瓴。注空直泻绝留碍，不似潢潦为泓渟。应知敦本乃末艳，且吒彪外由中弸。年来惩艾剧芒刺，流汗浃背颜交赪。如何窜身伏槁壤，乃能抗志凌霄峥。掞宫清庙须巨木，梁葩楚艳徒微馨。譬之出声有巨细，大块噫气真铿涘。蛙鸣蝉噪杂鼓吹，入耳唯觉成耽嘤。天人之间或有愧，何异冠服蒙狸狌。遥江上月素珠吐，嘉树弄景痴龙擎。维时万籁一时寂，耿耿银河涵玉绳。华川先生起我懒，搴衣踏月行空庭。扬今榷古益慷慨，抽关启钥成撄宁。先生文章正用世，殷盘周诰方争衡。知深固慊管鲍浅，交固未数金石贞。念斯辗转不成寐，吟声在吻号苍蝇。酸寒固或类贞曜，跅弛未必卑韩翃。故人守官在姑蔑，学林老虎文渊鲸。三年不见志纡郁，梦魂时逐晨风征。何时共宿若今夕，重把肝胆殷勤倾。
忆与刘伯温章三益叶景渊三君子同上江表五六年间人事离合不齐而景渊已作土中人矣慨然有赋,元末明初,宋濂,我歌何太苦，触事增百忧。忆离溪上舍，久客城东楼。钩经语衮衮，舞剑光油油。五穷作奇祟，六凿为深仇。昏眸眩翳镜，秋骨束算筹。取憎鬼亦唾，出谒人谁谋。有美济时彦，来自处士州。金茎擎白液，玉瓒含黄流。长山同蹑楼，严濑仍维舟。雨花掠篷走，风蒲向人愁。冒险前至歙，计程几经邮。盘涡结唇穴，欹石排蛇矛。暗陵走魑魅，灌木啼鸺禋。川尽青逗晓，城新白凝秋。贤躅访阙里，仙踪索浮丘。乌聊就神卜，绮席征童讴。颍滨所谪宦，绩溪倚荒陬。丛祠尚赑屃，苔碣犹蛟虬。摩挲未及读，行迈焉能留。随山转荦确，满目只梧楸。淳原当日盛，杰观连云稠。兵余有遗构，星分如碎裘。徘徊望泾邑，迤逦驱晨裛。狭径横黑辗，荒茅飞白球。聚落耿寒磷，原田巢秃鹙。百里一庐舍，平沙千髑髅。穴塍支爨鼎，掬溪咽乾糇。天才或吊白，诗衲还逢休。感慨每东望，盘回且西游。层楼眺叠嶂，汇水寻宛句。红线毯方软，木瓜酝新篘。风流忆江谢，文藻胜枚邹。落日惨平楚，悲风吟古湫。三湖渺空阔，一棹成穷搜。苍茫日月浴，震荡乾坤浮。水落近成浦，沙屯远为洲。网师出文鳜，墨客嘲轻鸥。涂经华林岸，地接秦淮沟。穷塔屹天秀，列廛布城周。河山互联络，龙虎相雄遒。郁葱金焰发，潋滟虹光抽。烟霞压台殿，剑舄集公侯。泮宫共一榻，江树闻鸣鸠。钟阜足游衍，龙湾更夷犹。谈锋述王霸，政柄分嬴刘。淬文砺戈戟，博古陈罍卣。合庖集鱼雁，响屐锵琅球。桂窗足每跣，花日首多囚。赌棋或握算，斗酒恒投钩。下关避沉酗，抵掌争嘲咻。一旦分客袂，三年感灯篝。剖符洪都郡，瞻云苍岭头。晨星遂落落，宵梦长悠悠。怀生悯契阔，悼死隔明幽。恶怀不可抑，衰涕何能收。牛鼎伤折足，羽旌恨无斿。此生几冠屦，两间寄蜉蝣。宣尼嗟逝水，漆园叹悬疣。天德在所务，人役将焉酬。矧当肃秋气，正值酣商飕。紫螫饱丹液，黄鞠苞金瓯。得酒且自喜，锢情欲谁仇。床头有《周易》，归去推刚柔。
赠刘俊民先辈,元末明初,宋濂,刘君卓荦士，出知诗书胄。眉目俨如画，幽花眩晴昼。踉跄忽来谒，进退颇温茂。自言宅偃师，家昔千金富。大父名法从，累累印悬绶。文辞补元化，求者辄奔走。继此簪缨余，矜庄事雕镂。无食不凫翠，有衣总文绣。兰舟盟津水，蜡屐谷城岫。或骑紫骝马，深林出从兽。黄须年少儿，执矢列先后。一发巧中肋，欢声溢郊囿。狼兔悬宝鞍，归来荐清酎。燕姬白如雪，时唱清角侑。人意天上郎，雌伏不敢雊。一旦黄金尽，其事乃大谬。渔樵来争席，傔媵或昂脰。愤来气屡绝，十起九颠仆。折节去读书，攻苦分句投。初如蛇入筒，渐类雏脱矰。把笔学为文，众色纷采就。又恐误儒冠，杂艺亦兼究。雅琴辨商宫，古文参篆籀。六物推休祥，八卦占爻繇。更参九箴法，俞穴别肤腠。闻棋与握槊，赌胜欲起斗。不觉疾声呼，有若熊虎吼。最便结风舞，唯恐技难售。偶逢玳筵张，肴核列饤饾。酒酣两耳热，徐起整衿袖。文鸾侧茕翎，皓鹤仰褰噣。蹑节眄盘鼓，回旋逐音奏。虽得诸工怜，不博两眉皱。使者天上来，会合诚薢茩。负书亟从之，何翅杵投臼。三河及幽并，无地不驰骤。登高或吊古，感时更怀旧。恨无息肩所，若沈疴待灸。前年往龙漠，气序异常候。八月雪即飞，一夜三尺厚。今年度庾岭，热气甚蒸镏。老梅虽未花，铁干倚云瘦。欲俟喘息定，阴厓聊宿留。王虺长过竹，矫首出嵚窦。日光夹明镜，铄我汗如沤。闲目但待噬，有术不暇祝。性命鸿毛轻，几被山鬼蹂。年来自惩创，此险安可复。俯思十载间，行事贱如畜。徒然召悲辛，寸禄焉能收。即将巢云松，终老友猿狖。予闻心鼻酸，宛若身在疚。于时十月交，日月会龙狵。霜风吹人急，层衣悉穿漏。百龄驹过隙，胡不重栖宿。须知学践形，庶不惭载覆。勺水当离尊，赠诗比粮糗。归欤勿久留，吾言不能又。
示吕生,元末明初,宋濂,吕生家浔阳，昂藏若饥鹞。持刺望门拜，不复资介绍。手持缥囊书，蝇头写芒秒。病眼花晕生，力览始能了。词锋刚且锐，无异晙斯赵。汗菜尽薅刘，糜芑植如旐。风枝动姗姗，秋实垂袅袅。岂比稗与荑，难复称舂捣。似尔才患多，堪为世珍宝。文华固交绚，荒志咎非少。忆当弱龄时，颇亦耽葩藻。精神应冥会，或梦吞罗鸟。射侯抗熊犴，万舞持皇翿。五采染夏翟，三就荐周缫。自谓颇俊爽，分得天孙巧。俯视占毕徒，孤篁出丛葆。有时被余酒，便指腹为稿。赫蹄薄如叶，鸦蚓恣挥扫。春苑集秾艳，秋陵失乾薧。下则陈姬周，上复述轩皞。古今万沿革，毫发无不考。终然立门庭，焉敢望宦窔。古圣制为经，白日行黄道。流光逮幽隐，烂然天下晓。谁骋萤爝微，欲以斗玄造。若非灵台昏，致此明目眇。曷以七尺躯，不解分白皂。末俗狂澜奔，湖江决堤堡。郊原化巨浸，何地有桑枣。鱼鳖舞神奸，庐舍作洲岛。非加回障功，未易就平燥。只缘正学微，本末遂颠倒。迩来深知非，笔砚稍焚燎。遗经置枕傍，寤寐事蒐讨。尚惭弓力微，不足穿鲁缟。荏苒余十龄，晦朔几朒朓。未见宗庙美，忧心惄如捣。尔才十倍丕，雅志复精皦。当思不远复，改辙谢缠绕。蒸沙岂乐饥，裹粮足充饱。先庐长山东，结兰以为橑。非独繁牙签，亦自饶鱼稻。念尔何当来，相与探深窈。躬行验所知，勿惮心形剿。翻翻逐时移，毋类风中纛。皮革可登器，所贵在柔鞄。大羽金瓜镝，亦务端其笴。千里孰云遐，举足始一蹻。煌煌作圣功，须知此其兆。勉旃复勉旃，勿谓吾言矫。
画山水图歌,元末明初,宋濂,远山刷翠宫眉弯，一江横绕罗带环。沙矶互作犬牙入，水痕初落犹斑斑。渔舟三两自何处，后先撑出芦花湾。解网得鱼长尺半，沽酒踏破荒烟酸。西南冥茫见楼阁，朱碧隐现青云端。不知神仙何洞府，但见白道屈折蛟蛇蟠。月明如霜夜将午，定有笙鹤来瑶坛。松间醉坐谁氏子，羊裘棕霢逍遥冠。岂非东蒙山中旧隐士，面目犹带河朔风尘顽。《黄庭》懒读尚衔袖，仰视松叶秋翻翻。我生素有山水癖，向之不觉开心颜。恍如西上黟川滩，卧听滩水流潺湲。又如东对仙华山，青天飞下千巑岏。岩雪藏阴凝太素，窦泉溅沫排空寒。便将此地穷天悭，青鞋布袜恒跻攀。莲花五色犹未吐，昼明夜照如神丹。人言绝顶有风穴，高入苍莽天曼曼。天曼曼兮气盘盘，融作玉瀣从空漙。服之龟鹤共长久，一任人寰日月双跳丸。白台为我梳仙鬟，双成为我开琼关。吁嗟乎，吾将终老山之间，吁嗟乎，吾将终老山之间。
题花门将军游宴图,元末明初,宋濂,花门将军七尺长，广颡穹鼻拳发苍。身骑叱拨紫电光，射猎娑陵古塞傍。一箭正中双白狼，勇气百倍世莫当。胡天七月夜雨霜，寒沙莽莽障日黄。先零老奴古黠羌，控弦鸣镝时跳踉。将军怒甚烈火扬，宝刀双环新出房，麾却何翅驱牛羊。平居不怯北风凉，白毡为幄界翠行。铜龙压脊双角张，彩绳亘空若虹翔。将军中坐据胡床，炽炭炙肉泣流浆。革囊挏酒蒲陶香，驼蹄斜割劝客尝。赵女如花二八强，皮帽新裁系锦照，低抱琵琶弹《凤皇》。半酣出视驼马场，五花作队满涧冈，但道欢乐殊未央。
送陈彦正教授之官富州,元末明初,宋濂,我怀深袅君，灿烂双碧目。骑麟执春秋，从头细谳鞫。傅逮及爰书，法情无委曲。肯随三傅后，是非互倾覆。更惩汉专门，一经双鬓秃。牙签三万卷，过眼不再读。精华尽成咽，璺罅无不烛。一物苟不知，便类车脱毂。本根既硕茂，柯条遂芬郁。大肆文章手，直压百怪伏。绛蕤麒麟车，登载珠万斛。五色凤皇翎，光耀映简牍。收贮箧衍中，宝气尚可掬。至今空山陬，似闻鬼夜哭。当时入室者，陈子最神速。君时见子来，谓是新生犊。健捷类狮象，有手难加牿。见君复呼子，诲言甚谆复。六经汝甲胄，四子汝剑镞。濂洛汝金鼓，武夷汝橐絜。汝将汝心官，汝战汝邪欲。子即受命还，建起豹尾纛。城池坚如铁，寇来不得触。如此四三年，温若于阗玉。唯于进学锐，勇赴在一蹴。澹然水云心，不受世羁束。去向神泄山，依岩缚茅屋。拄颊数冥鸿，撷芳食群鹿。终然薜罗衣，莫蔽锦绣服。石门碧作山，怒泻千丈瀑。嵬眼与澒耳，雄特类岳渎。子尝往其中，坐候碧桃熟。柯峰与严濑，天下号奇瞩。星河羊裘轩，黑白纹楸局。或追隐者操，或授真人箓。嗒然竟忘归，不记南浦舳。龙兴大江西，丰城乃支属。郁葱君子林，中藏万鸿鹄。子今挟书行，有志当灌沃。英英我杞梓，芄芄我棫朴。菁菁我台莱，一一思乐育。须使鲁驺风，染遍荆楚俗。振衣别我去，我有再三祝。子如宛马驹，未得饱刍粟。方歅当见怜，使纵千里足。子如缑山鹤，六翩暂羞缩。仙人一下来，云笙恣驰逐。子材有如此，不久当食肉。岂如嚾哓徒，长困左右塾。祝罢更浩歌，歌意殊局促。只为良朋行，使我秋影独。寥寥风雨夜，灯花尚堪卜。
送钱允一还天台诗,元末明初,宋濂,大明天子开鸿基，雄兵百万皆虎貔。东征西讨十余载，变化不异云雷随。功成治定四海一，剖券分符恩泽施。前王遗制久已泯，钱氏世宝犹无亏。天使持书往征取，有翁橐负来丹墀。鞠躬俯伏再拜起，旋解韬籍重重披。精铁锻成大逾瓦，中突傍偃形如箕。又如玄甗剖其半，一片玄玉谁瑕疵。凿窾填金文绚烂，笔画方整蟠蛟螭。誓辞三百有余字，河山带砺无嫌疑。继陈五王有真像，仿佛犹是唐冠衣。腰围白玉金作跂，吻角左右分三髭。重瞳回光屡下照，笑语逾觉天颜怡。便敕大官给珍馔，上尊法酒浇琼卮。忆初唐纲既解纽，恣舞鳅鳝号狐狸。斗牛王气果凌厉，豫章占术元非欺。八都健卒猛如虎，指挥不异驱婴儿。罗平鸟图骋怪幻，内黄外白跳狂痴。龙剑一挥赴水死，大勋星日同照垂。因兹锡券代牲歃，彭城开府如三司。衣锦城空嘉树老，共守尚有三楼危。淳化元丰两进入，龙光曾受天王知。炎精讫录九鼎沸，一旦失去官河糜。岂伊神物欲变化，相逐雷剑为龙飞。孰知渔者一举网，所获非鳖还非龟。终然鬼物所诃护，不使光彩埋荒陂。泥涂沙砾幸免累，宝玉大弓欣有归。我知天意实有在，武肃弘烈何堪微。八州生灵数百万，拔出水火行中逵。子孙食报岂终极，政如稼穑随年肥。高牙大纛入黄阁，金章盭绶趋彤闱。不知堆床定几笏，但见肘印悬累累。七世珥貂未足儗，一门三戟终前衰。况翁文采烂五色，嗜古不管头如丝。秦淮呼酒话离别，远盼官舸如星驰。于时同云幂四野，势欲酿雪增寒威。行行若过表忠观，好剔苍藓看残碑。
滩哥石砚歌,元末明初,宋濂,朱君嗜古米黼同，三代彝器藏心胸。滩哥古砚近获见，惊喜奚翅逢黄琮。研煤敷纸巧摹榻，访我一一陈始终。有唐四叶崇象教，梵僧航海来番禺。手持贝叶写健相，翻译华竺谈玄空。辞义幽深众莫识，当时授笔唯房融。砚中淋漓墨花湿，助演真乘诚有功。爱其厚重为题识，七月七日元神龙。鬼工雷斧琢削古，天光电影生新容。袤将四尺广逾半，作镇弗迁犹华嵩。涉唐入宋岁五百，但见宝气浮晴虹。南渡群公竞赏识，氏名环列萦秋虫。朔元虽以实内府，弃置但使烟埃封。方今圣人重文献，毡蒙舟载来江东。风磨雨濯露精彩，奉敕舁入文华宫。宫中日昃万軿暇，侍臣左右咸云从。紫端玄歙尽斥去，欣然为此同重瞳。重瞳一顾光照日，天章奎画分纤秾。有才沉薶恨已久，石如能语夸奇逢。维昔成周全盛日，兑戈彻衣并大弓。藏诸天府遗孙子，用以镇国照无穷。愿将斯砚传万世，什袭不下古鼎钟。上明文德化八极，下书宽诏苏疲癃。君方执笔掌纶诰，愿以此言闻帝聪。老臣作歌在何日，洪武戊午当严冬。
送方生还宁海,元末明初,宋濂,昔在词垣时，英材常骏奔。水碧与金膏，价重骇见闻。终然无根蒂，敛散空中云。方生海上来，玉栗而春温。袖携絺绣书，面带黼黻纹。揖逊入礼域，陈义陵秋旻。同餐太仓米，共勘典与坟。潜将索幽邃，穹欲攀嶙峋。蹈雪忽言别，涉险涛江津。梅花似相怜，沿途慰孤颦。湛恩来九天，悯吾发如银。特敕还故山，许与烟霞亲。生闻抱经来，处此寂寞滨。莽苍叩大始，溟涬穷无垠。宇宙所管摄，载籍所敷陈。巨细钩钳之，若大乐建均。律吕按高下，宫商肃君臣。鬯和免惉懘，叠奏归绎纯。桑濮俟挥斥，淫哇竟何存。黄钟压瓦缶，庭燎灭荒磷。似兹稽古力，可敌龛定勋。濡毫写雄颢，势欲移峨岷。漏泄混沌窍，出入造化神。变幻波起伏，清温玉璘珣。尽抽神奇秘，不堕臭腐尘。所以日出之，逾见光景新。山鬼当洒泣，湘灵且逡巡。振古著作家，后先胡缤纷。岂知万牛毛，难媲一角麟。古今二千载，有如星在辰。岂意荒砾中，获此席上珍。予生发未燥，立言鄙河汾。结交一世士，暮齿越七旬。妍蚩与楛良，入目无留痕。自非病狂易，颠倒甲与矜。宁因一学徒，谀辞浪云云。大言心不怍，只为所见真。生今有行期，序饮松竹根。笑摘黄金花，起泛青瑶尊。酒酣双耳热，剧论如抽缗。岂无赠别言，有意须当遵。真儒在用世，宁能滞弥文。文繁必丧质，适中乃彬彬。有虞号多士，九官展经纶。惟时亮天工，外夷悉来宾。不闻有著书，鼓荡摩乾坤。生乃周容刀，生乃鲁玙璠。道贵器乃贵，何须事空言。孳孳务践行，勿负七尺身。敬义以为衣，忠信以为冠。慈仁以为佩，廉知以为鞶。特立睨千古，万象昭无昏。此意竟谁知，为尔言谆谆。无徒谓强聒，一一宜书绅。
题李太白观瀑布图,元末明初,宋濂,长庚烨烨天之章，精英下化为酒狂。匡庐五老森开张，银河万丈挂石梁。下马傲睨立欲僵，耸肩袖手神扬扬。忆昔开元朝上皇，宫中赐食七宝床。淋漓醉墨蛟龙襄，人疑锦绣为肝肠，麾斥力士如犬羊。营营青蝇集于房，金銮不复承龙光。并州可识郭汾阳，不可丹阳逢永王。大风吹沙日为黄，狻猊哀啼闻夜郎。苍天欲使诗道昌，顿挫万物归奚囊。何处更觅延年方，北海天师八尺长。芙蓉作冠云为裳，授以蕊笈青琳琅。蓬莱屹起瀛海洋，群仙迟汝相徊翔。谁将粉墨图缣缃，顾我一见心伥伥。诗成仰视天苍茫，夜半太白生寒芒。
题宗忠简公诰,元末明初,宋濂,青城妖祲连云赭，瞻乌靡止龙在野。百年艺祖旧河山，万骑长驱若冰解。京城留守一世豪，仰天雪涕风萧骚。起扶白日照河北，赤手欲障三秋涛。义旂戛天天为泣，四方猛士闻风集。自期徇国与天通，岂谓忠言反难入。披肝上疏留至尊，乘舆不顾东南巡。拊床三叫大星落，非天弃宋良由人。功业无成志可纪，古来英杰多如此。君侯心事汉武侯，伟气英声冠千祀。我来已恨王世迟，不得亲观忠勇姿。每过乡邑发犹竖，纶诰况是当时为。却忆前朝司马死，章蔡群奸乘间起。国虽未乱政先亡，万里蒙尘从此始。吁嗟黼辈真奴臣，贼君致寇肥其身。姓名污眼尚欲呕，君侯在位能无嗔。侯乎侯乎慎勿嗔，谁使彼奴操国钧。君不见汴京礼乐正全盛，江南杜宇啼天津。
和王内翰见怀韵二首 其一,元末明初,宋濂,帝德如天覆万邦，定期归棹到龙江。奇才不换金城百，宠命当簪白笔双。喜极欲持如意舞，醉来应使软舆扛。此情纵切何由遂，吟对西南月满窗。
越歌八首 其二,元末明初,宋濂,恋郎思郎非一朝，好似并州花剪刀。一股在南一股北，几时裁得合欢袍。
宜兴强如心避地而归扁其居曰复初斋来征余诗 其一,元末明初,宋濂,昔日搀抢照五兵，今时喜见泰阶平。春风绿酒扶残醉，斜立官桥听早莺。
题长白山居图,元末明初,宋濂,满地云林称隐居，燕泥污我读残书。五更风急鸟声散，时有隔花来卖鱼。
予奉诏总裁元史故人操公琬实与纂修寻以病归作诗序旧,元末明初,宋濂,忆昔试艺时，年丁二十九。不谙精与粗，运笔若挥帚。欲尽王霸言，自寅直窥酉。于时有操君，许子乃其友。同自鄱阳来，怀玉期一售。风雅别正变，卦画参奇偶。见者称双璧，光芒射窗牖。及至淡墨题，氏名列某某。果符人所占，二榜皆冠首。顾予坎籥姿，甘在孙山后。有司非冬烘，悬鉴定妍丑。终然采芑虋，难可混稂莠。盈盈罗刹江，颜色绿胜酒。忽然潮汐生，龙虎共吟吼。买舟踏澎湃，共折江头柳。别归金华山，幸有云半亩。结茅涧之阿，敢曰松桂诱。寻鹤陟欹磴，避人下关牡。外物绝他萦，中扃森独守。钻摩六艺学，誓以托不朽。奈何荆楚间，妖气夜冲斗。蔓延浙河东，无地不深蹂。帕额手执刀，骑马向林薮。杀戮何忍闻，流毒到鸡狗。幸然一命存，微贱不敌韭。犹携旧书囊，遑遑戴星走。许子忽相逢，短襦不掩肘。涕下如绠縻，容枯类羸叟。稍稍叙离合，即问君安否。云君兵燹余，充肠乏藜糗。念君五内热，谈说不置口。何时插两翅，执经趋左右。大明丽中天，流光照九有。僣乱皆削平，清净无纤垢。垂衣坐法宫，充耳施纩黈。湛恩极沾霈，天地同高厚。群臣再拜跪，齐上万年寿。帝曰元有史，是非尚纷糅。苟不亟刊修，何以示悠久。宜简岩穴臣，学识当不苟。衮斧严义例，执笔来听受。使者行四方，持檄尽搜取。非惟收誉髦，最欲尊黄耇。余时奉诏来，君亦至钟阜。一见双眼明，不翅蒙发蔀。大启金匮藏，一一共评剖。发凡及幽微，胜辨白与黝。奈何君有疾，客邪干气毋。僵卧木榻间，胪逆夜加呕。医言湿热胜，良剂急攻掊。恨无延年术，玄霜和鬼臼。日念芝山青，亲之若甥舅。翩然赋《式微》，使我心如炙。倾欹车阙辕，颠倒衫失纽。若何慰劳劳，吾诚嗟负负。平生湖海情，临歧忍分手。官楼沽酒别，无钱更留绶。醉后双耳热，击壶如击缶。汀草涨绿莎，川花破红藕。须记送君时，四月日丁丑。
送编修张仲藻还家毕姻,元末明初,宋濂,少年归娶奏金銮，喜得天颜一笑看。红锦裁云朝奠雁，紫箫吹月夜乘鸾。灵椿堂上承中馈，宝镜台前结合欢。从此梅花消息好，青绫不似玉堂寒。
题倪元镇耕云图,元末明初,宋濂,看院留黄鹤，耕云种紫芝。天下书读尽，人间事不知。
杂诗十首 其六,元末明初,王祎,腐草幻熠耀，光燄终不遐。雀入水为蛤，乃更混泥沙。根器本如此，变化亦复尔。不闻北溟鲲，一举三千里。
杂诗十首 其七,元末明初,王祎,凤皇无竹实，无以充朝饥。麒麟遇畋夫，乃比麇与麋。君子负道德，不遇将奚为。所以鲁中叟，终身竟栖栖。
杂诗十首 其九,元末明初,王祎,南园种藜苋，北苑艺瓜姜。食蔬岂不美，淡薄味孔长。如何元相国，胡椒积盈仓。终然袜塞口，徒死可怜伤。
杂诗十首 其十,元末明初,王祎,山枯因产玉，川竭缘孕珠。珠玉到人间，祸胎不可除。脱粟足为饭，裂布足为襦。吾宁谢华好，朴素以为娱。
杂赋七首 其一,元末明初,王祎,大化莽冥冥，曜灵无停候。往古复来今，吾往渺何究。无始在我前，无穷在我后。其间仅阅世，曾不百年久。百年亦顷刻，彭聃讵云寿。悲哉浮休身，不及道傍堠。不学刘伯伦，陶然付杯酒。
杂赋七首 其二,元末明初,王祎,窈窕青楼人，二八多娇艳。朝朝明镜中，芙蓉媲生面。春花红艳残，绿叶秋容变。白发日夜生，衰莫如转盼。所以学仙人，形神每精鍊。吸景制颓龄，长生凡骨换。
杂赋七首 其三,元末明初,王祎,万物何总总，错糅两仪间。人身亦一物，于何较媸妍。古人有不朽，身后贵名传。鸿勋勒惇史，奥学在崇编。托兹以名世，庶用垂不刊。孰知竹帛寿，不似金石坚。夙予秉微尚，外慕俱弃捐。独持方寸心，千载明月悬。
杂赋七首 其四,元末明初,王祎,驱车适秦京，策马来燕国。所见何堂堂，莫非侯与伯。甲第金张家，乙观王谢宅。旌节出广衢，百步人辟易。威权自其口，气焰何烜赫。安知公餗倾，反掌遂狼藉。鲁连彼何人，肆志宁自适。
杂赋七首 其五,元末明初,王祎,梧桐生岩阳，下俯清涧浔。柯叶雨露滋，凤凰宿其阴。禀材一何良，裁作绿绮琴。被以弦朱丝，缀以徽黄金。澹然三尺中，实涵太古心。唐虞世已远，末代崇哇淫。匪无南风曲，欲鼓孰知音。
杂赋七首 其七,元末明初,王祎,门前两松树，千尺何青青。白云枝间宿，缥缈姿态生。惊飙来吹拂，复作笙竽声。物情岂有适，偶尔相合并。须臾遂分散，彼此各无情。因之感世故，超然欲忘形。
感兴四首 其四,元末明初,王祎,女贫适人难，士穷事人易。堂堂七尺躯，道义非不贵。孰知一失身，禄爵反为累。由来食人食，有死心弗替。出门慎其随，大易著深义。所以古达人，隐约居乱世。我怀管幼安，高风邈难继。
夜坐拟古二首 其一,元末明初,王祎,新月如弓弯，流星如箭长。惜哉弓不弦，况乃箭无铓。借问羽林军，何以射天狼。
夜坐拟古二首 其二,元末明初,王祎,织女居河西，河东住牵牛。奈此一水隔，数会曾无由。精卫勿填海，为我填河流。
三韵三篇 其一,元末明初,王祎,巨鸟有六翮，大鱼有重鬐。回翔栖邓林，喷薄游天池。终焉触罔罟，性命不自持。
三韵三篇 其二,元末明初,王祎,曲曲溪水流，东折复西转。潭底一何深，滩面一何浅。人心亦复然，何从测夷险。
次韵友人山居秋日就述鄙怀八首 其一,元末明初,王祎,月出东岭光，风来西树声。秋景倏然异，令人心意惊。君子有所蕴，失时终不鸣。独怜青镜中，白发日夜生。
次韵友人山居秋日就述鄙怀八首 其二,元末明初,王祎,白发容易生，况复闻秋砧。触物动深感，感此岁月深。子期讵堪铸，举世谁知音。取琴为君弹，请弹《梁甫吟》。
次韵友人山居秋日就述鄙怀八首 其三,元末明初,王祎,《梁甫》不可追，何由继华躅。永怀古达人，未易食人粟。宁将七尺躯，甘尔隐屠牧。谁持明月珠，却向穷途哭。
次韵友人山居秋日就述鄙怀八首 其四,元末明初,王祎,明珠有照乘，其焰百尺长。如何污涂泥，世人不得将。终然有时出，夺月争夜光。至宝非可私，献之天子傍。
次韵友人山居秋日就述鄙怀八首 其五,元末明初,王祎,忆昔天子都，三载竟忘归。谓将拾功名，所志非轻肥。翻然忽自悔，自售古所讥。归来山中居，坐看双轮飞。
次韵友人山居秋日就述鄙怀八首 其六,元末明初,王祎,山居亦何乐，所乐在泉石。盘桓抚松桂，兹乐岂易得。白云如飞鸿，过眼时历历。俯仰天地间，孤踪寄幽僻。
次韵友人山居秋日就述鄙怀八首 其七,元末明初,王祎,幽僻青岩中，结屋开荒畦。群山列左右，双涧鸣东西。萧然守岑寂，环堵蓬蒿齐。兵戈遍天地，吾将托冥栖。
次韵友人山居秋日就述鄙怀八首 其八,元末明初,王祎,天下兵未息，何当骋予怀。富贵非可待，少壮岂重来。百年亦偶尔，千载真悠哉。惟应抱遗经，独立山岩隈。
南康书事十首 其六,元末明初,王祎,郡廨新落成，繁木荫阶戺。稍忻吏牍希，粗觉民事理。檐雀不相猜，群饮砚池水。
南康书事十首 其十,元末明初,王祎,古人乐吏隐，所贵性有适。著述本吾事，催科岂其职。咄哉彭泽翁，惆怅为形役。
七月八日同季高渡江东归述怀分得龛字,元末明初,王祎,蚤年志湖海，嘉遁非所甘。驱车燕赵北，弭节吴越南。季子誇远适，虞卿劳负儋。谓将风翮翔，讵能辙鳞淹。蹉跎岁云壮，颇觉世事谙。致君术岂谬，枉己意已惭。乃知兔株守，殊胜虎穴探。遭时兵革兴，江淮战方酣。日夜羽书急，列城俱戒严。况兹钱唐俗，险恶人何堪。千钱购斗粟，累日食无盐。吾徒事文翰，不解从戎骖。客囊更羞涩，愧乏黄金兼。归欤岂不乐，何待霜露沾。长揖别英游，明发张云帆。同行藉佳彦，高谊中心衔。依依共蔬食，霭霭接丛谈。长路顿蓝舆，凉飔浮葛衫。原田毕新穫，村酿如蜜甜。顾惟出处意，幸子同酸咸。子家岘山阳，第宅深潭潭。藏书故可读，一一悬牙签。稍须襆吾被，相从坐山龛。世故易翻覆，人情剧寒炎。殷勤亦何属，宝尔笔锋铦。
赠陈宪史之福建,元末明初,王祎,夫君英妙姿，家世联仕籍。弱龄济乌台，所掌在文墨。致身已青云，腾誉如白璧。序劳合优迁，随牒更远役。七闽处南陲，宪府堂堂辟。君往试所长，俯就列曹职。相逢钱唐滨，秋风动行色。嗟兹遘时艰，天地满兵革。呜呼凋瘵氓，何乃际斯厄。生者困科差，死者堕锋镝。贵人岂不仁，胡不怀惨恻。我观得意者，及是翻取适。旌旗出广路，百步人辟易。假威济诛求，生事徼玉帛。高堂日置酒，秉烛燕宾客。芳除红锦藉，珍膳青纱羃。娇歌绝艳舞，女妇拥前席。垂酣不上马，欢乐未知极。宁思公餗倾，便受素餐责。维时风纪司，厥职务纠击。矧今慎抡选，充位皆名德。愿君勉赞襄，要使去淫慝。及物摅至情，匡时展良策。顾予狂者流，抚事常感激。平生贾生志，临别长太息。
国宾黄先生之官义乌主簿因赋诗奉赠义乌乃㒒乡邑故为语不觉其过多然眷眷之情溢于辞矣,元末明初,王祎,黄君古君子，制行粹且夷。恂恂美仪矩，蔼蔼赡文辞。峨冠映长鬣，大布以为衣。去岁应辟举，来自旴江湄。久为金陵客，旅食困盐齑。层楼断春梦，新亭伤夕晖。邂逅展良晤，游从获委蛇。苦乏尊中物，清茶瀹新磁。朝家方需贤，用以备羽仪。如君真典刑，朝著合先跻。今兹得一官，其职在勾稽。道明虽怏簿，毋乃秩犹庳。吾闻君子心，爱民仁所推。苟不务泽物，卿相亦奚为。乌伤古汉县，土壤非膏腴。我实此邑民，习俗固昔知。君今莅其邑，为尔略陈之。昔当暴秦世，孝子曰颜宜。亲丧负土葬，哀感群乌飞。衔土来致助，吻伤血流滋。邑由是得名，遗冢故累累。凄凉千载下，林风撼余悲。建炎宋南度，中原戎马驰。时维宗忠简，独建勤王师。汴京既恢复，渡河将有期。回銮二十疏，沥血以陈词。神州未全璧，讣表砉缄哀。遂隳中天业，南北成分离。至今读遗事，令人双泪挥。忠孝实大节，至行出天彝。吾邑乃兼有，简册耿光辉。余习之所被，其民良易治。可施礼义化，难用威诈驱。奈何迩年来，其力不胜疲。诛求苦无艺，大小含创痍。须凭长民者，煦妪勤抚绥。苟复事敲扑，愈使其心乖。至公民不病，至诚民不欺。以故昔循吏，务先恩惠施。所居其民富，所去民见思。愿君勉自奋，前哲谅堪追。华川十里泽，近在县郭西。曩当岁大比，吉谶验清漪。暑雨芙蕖渚，春风杨柳堤。仙宫联梵宇，烟树苍参差。吾师文献公，其傍有新祠。妥灵设虚室，丽牲植丰碑。颇闻阙主守，荒草满阶墀。烦君下车后，为我荐一卮。蘋藻幸可撷，岂必牲肴肥。先庐在县北，栋宇就倾颓。老桂当北堂，高槐荫前扉。顷者处州军，肆暴如狼罴。毁我西南轩，以作军营围。吾母飒垂白，独在其中居。不知风雨夕，何以庇其躯。烦君下车日，语我弟与儿。虽然力绵薄，家事要维持。稍须加缮葺，先业不可隳。忆我里居日，亲友常提携。觅句辄裴回，寻杯每淋漓。只今乱离后，在者知有谁。仲实忠简裔，笃学号醇儒。开门授章句，后生所归依。仲玉类许丞，庠序赖纲维。优游里闬间，年已向艾耆。德元负才气，少也不可羁。援经复据史，历历谈是非。酒酣即狂歌，襟度无畛畦。左足久蹩躠，想更容颜衰。惜哉承平世，遗此磊落姿。近闻处村僻，转与世情违。高氏好兄弟，和气溢埙篪。仲显最卓荦，处物善随时。往者筑新城，趋事不敢迟。比予遘家难，尉书远相贻。殷勤见高谊，使我重相怀。仲祥乃难弟，倜倘绝猜疑。时时畅郁抱，即物赋新题。亦遭官军恶，狼藉桃李蹊。定应稼轩下，仍可肆娱嬉。汉英成均彦，语话甘如饴。一自去京华，力耕理东菑。平生经济具，萧条嗟已而。国器意跌宕，篆法效秦斯。酒禁近严甚，无从啜其醨。山田秋芋紫，自足供午炊。国章我所畏，为文时出奇。词锋动横厉，颖脱囊中锥。也从青岩隐，依山结茅茨。凡此数君子，吾邑称白眉。可以咨政务，可以谈玄微。烦君相见顷，为我道区区。自我去乡里，三载于今兹。学殖反荒落，宦业亦何禆。惟赢髭与鬓，星星总成丝。未续《归田赋》，空诵《陟岵》诗。今晨送君别，令我惨不怡。奈此臂不羽，不得从君归。山川岂辽邈，梦魂无相随。新寒入絺绤，别袂风披披。抗手秦淮上，我歌多叹噫。情真觉辞费，后会以为资。
长安杂诗十首 其一,元末明初,王祎,自昔天子宅，雄丽称长安。右瞻控陇蜀，左顾俯河关。清渭北据水，太白南联山。其间八百里，陆海莽平川。神皋奠天府，风气固以完。周家本仁厚，国统最绵绵。汉唐能树德，亦复祚胤延。秦隋秉虐政，二世即倾颠。在德不在险，古语谅弗谖。嗟兹异代后，遗迹已茫然。宫殿皆劫灰，城市尽荒阡。迤逦陇首坂，萦纡乐游园。老树带落日，平芜被寒烟。凭高一览古，千载在目前。盛衰有天运，兴废复何言。
长安杂诗十首 其二,元末明初,王祎,我行咸阳野，但见多坟茔。大者王与侯，小者犹公卿。隧前无碑碣，莫得知姓名。想当在世日，贵富臻显荣。赏罚自其口，语出神鬼惊。焉知百岁后，泯然无所称。累累一抔土，仅与蚁垤并。圣否共堙没，后人为伤情。
长安杂诗十首 其三,元末明初,王祎,秦王并六国，汉武开西方。兵威如雷电，灭戮皆暴强。功成无所欲，但欲年寿长。楼船往东海，仙剂求扶桑。金盘出云表，沆瀣承天浆。盼睐蓬莱药，舕䑙瑶池觞。终然乖所觊，日夕徒遑遑。欲火既已炽，反使情内伤。神仙不可得，寿龄亦寻常。我闻古神圣，与天同运行。服食享太和，呼吸调阴阳。跻世为寿域，斯民咸乐康。优游道为体，凋落后三光。曾是弗能效，安得命无疆。坡陁骊山下，零落茂陵旁。至今行路者，伫立为徬徨。
长安杂诗十首 其五,元末明初,王祎,渭水何湜湜，泾水杂泥淤。其源各异出，其末乃同趋。清浊既以混，终然成合污。人生实异此，禀性同厥初。所习日益远，竟尔分贤愚。安得泾渭水，清浊永相殊。
长安杂诗十首 其六,元末明初,王祎,昔在元世祖，分地王关中。潜藩富才彦，一一皆夔龙。谁欤任儒学，先正推许公。沾濡布教雨，鼓舞振文风。后来踵其轨，厥称萧与同。发挥圣贤道，张生皇王功。出处虽异致，德义非殊宗。至今关辅间，教思蔼无穷。前哲日云远，怅望吾焉从。
长安杂诗十首 其七,元末明初,王祎,群经载圣道，昭揭如日星。秦火一何烈，烧燔灭其形。汉儒事掇拾，区区补残零。虽然有遗阙，其功亦已宏。唐世尚文学，君臣益留情。琬琰刻文字，后先十三经。谓兹金石坚，不与竹帛并。自从东都后，此刻最为精。罗列黉舍内，奎壁映晶瑩。我言金与石，有时亦销崩。有形必有弊，斯理讵难征。安知圣人道，所托非所凭。天地其终始，猗欤罔能名。
长安杂诗十首 其八,元末明初,王祎,长安王霸都，中更九朝业。城夷池亦堙，复孰窥浩劫。旧物奚所存，独有慈恩塔。高标穹昊摩，壮阯坤倪压。缅怀唐盛时，士子重科甲。石间所题名，先后纷杂遝。岁月曾几何，声光俱濌濌。吾将登绝顶，俯仰凌六合。天风从东来，凉意客怀惬。
长安杂诗十首 其九,元末明初,王祎,步出城东门，穹然见丹墙。不知何王宫，金碧犹炜煌。云是元帝子，分茅镇此疆。传世仅三叶，嗣胤今灭亡。深宫閟珍果，回沟乱垂杨。抚物足流盼，感时忽凝伤。自古有兴废，天道非茫茫。
长安杂诗十首 其十,元末明初,王祎,人生百年中，穷通无定迹。譬如风前花，荣谢亦顷刻。当时牧羊竖，尊贵今谁敌。憔悴种瓜翁，乃是封侯客。丈夫苟得时，粪土成拱璧。一朝恩宠衰，黄金失颜色。古昔谅皆然，今我何叹息。
五月余还至渭南适克正博士为丞于兹款遇有加意义兼至因用赋诗以道旧并以留别,元末明初,王祎,曩余客南京，结交尽名友。文采竞联翩，气义互缠纠。子也时所需，翻然起江右。譬如丰城藏，紫气映牛斗。神物一朝伸，光价孰能扣。五年教成均，后学资善诱。纷纷贵游子，成材郁先后。交契岂不多，于余谊尤厚。誓偕古尊罍，共弃俗盆缶。世情略外缘，古道坚素守。艰难共嗟咨，疑惑同析剖。黉斋夜灯苦，辇路晨辔偶。蹉跎岁年深，颜面俱老丑。我从去年秋，将指事西走。今春予亦出，丞哉实为负。岂期清渭滨，乃此获携手。始晤含悲辞，稍坐开笑口。既悬徐孺榻，且酌陶潜酒。问劳益情倾，谈谐仍意掫。延留甚殷勤，未厌浃旬久。会合乌可常，别离谅非苟。炎埃满征涂，我马不堪趣。明当复东迈，行止庶无咎。上以奉明君，下以慰慈母。平生功名心，萧条亦何有。惟是故意长，欲报乏琼玖。英英华阳云，劳我重回首。
五禽言次王季野韵 其一,元末明初,王祎,力作力作，人言田家乐，谁识田家苦。养蚕一百筐，种田一百亩。田蚕非无收，不了输官府。但愿官府不我亏，田家力作非所辞。
五禽言次王季野韵 其五,元末明初,王祎,行不得哥，乾坤满眼纷干戈。荆湖骨如丘，江淮血成河，道路断绝可柰何。君行将何之，欲投辽东去，却向海上过。行不得哥，海水宁可测，只今平地皆风波。
筑城谣,元末明初,王祎,朝筑城，暮筑城，筑城欲高高辄崩。江南五月盛霖雨，随崩随筑人人苦。大家筑城多卖田，小家卖产来助钱。朝筑一寸暮一尺，尽是齐民膏血积。争道城高可防贼，民力已穷何所益。君不见陛下盛德犹如天，四海一家千万年。金汤之固非所恃，何乃坐令民力敝。
白翎雀图,元末明初,王祎,白翎雀，雪作翎，群呼旅食啁哳鸣。何人翻作弦上声，传与江南士女听。南人听声未识形，画师更与图丹青。图丹青，一何似，知尔之生何处是。秋高口子草如云，风劲脑儿沙似水。
江上曲,元末明初,王祎,木兰船系门前树，阿郎今朝棹船去。去时为问几时归，约道归时日须暮。江上风水不可期，日暮不知归不归。
二月望在巩昌客馆夜梦归里中与金十二丈傅九文学同游高五处士别业既觉有感而赋,元末明初,王祎,东风解冻春二月，东还陇西驻吾辙。中宵好月入窗明，孤馆殊花应时发。慷慨既罢倚醉眠，梦里迢迢返东浙。我家住在县乌伤，奕世衣冠绍先烈。青岩之下华川湄，古木修篁荫门阅。里中朋友不数人，总角交游到华发。金丈虽老文益昌，傅子方强气难遏。县南高叟故所居，别墅新营最幽绝。大田多稼廪不虚，华屋有轩席常设。自余便道过家时，三载于今成阔别。今日何日乃盍簪，固应旧好三生结。竹林藤簟坐峥嵘，橘径梅蹊行蹩躠。篇章杂遝诗句哦，盘馔纷纭酒杯啜。既誇答客语仍狂，颇怜哭子言犹噎。俨然相对如平生，抵掌论心尽欢悦。寒钟惊觉顿无聊，一点青灯自明灭。倍思故隐只山中，却叹浮踪向天末。嗟我文章非古人，虚名在世真叨窃。一从螭陛到銮坡，久侍青光入金阙。每多杜甫能自期，许身欲比稷与卨。政图事主尽愚疏，岂意谋身转迂拙。肃将使指往西垂，迢遰河山重跋涉。严风裂面沙眯眸，冰髯霜鬓茎茎折。瘦马冲寒不自禁，狐帽貂裘仍狗袜。得非定远泛星槎，无乃中郎持汉节。道涂梗塞竟莫通，使事须还遂中辍。归报吾君扣九重，天颜只尺容趋谒。傥矜弱质赐恩光，便向明时乞骸骨。慈母手线犹满衣，先人遗书故盈箧。鉴湖一曲非所望，家山自可采薇蕨。
十一月十日宿陈敬初馆中临别有作,元末明初,王祎,岁十一月当严冬，江湖水落潜蛟龙。萧条长途客旅散，而我买棹过吴淞。兹行岂为饥饿逼，念子高谊来相从。托交同门已十载，蒙被教益开愚憃。时时彼此互有激，譬持寸筳撞巨钟。姑苏台前揽秋色，丽正门外寻春容。中间欣戚每相系，要复终始犹駏蛩。一自去春与子别，旌旗满眼纷纵横。及兹相见恍如梦，中夜论议披心胸。君言禄爵非所愿，但愿击壤歌时雍。却因文章著不朽，韬晦养粹甘为农。顾我所愿颇异子，谓欲与世相奔冲。黄金铸印锦悬绶，时至未敢辞侯封。丈夫出处虽二致，非系愚哲由乖逢。得意觖望亦常事，所贵自宝如璜琮。计长较短语辄久，坐听曙鼓声鼕鼕。人生会合良不易，奈此物役相牵攻。君留仍泛越来水，我去犹对金华峰。区区离别不足惜，且复醉子双尊醲。郊翱自附湜籍辈，此事远矣须追踪。
送许时用归越,元末明初,王祎,旧擢庚寅第，新题甲子篇。老来诸事废，归去此身全。烟树藏溪馆，霜禾被石田。鉴湖求一曲，吾计尚茫然。
丁酉五月六日吴善卿宴诸公越城外唐氏别墅分得轻字,元末明初,王祎,亭馆鉴湖曲，开轩水气清。战袍当暑换，舞袖傍筵迎。受雨枇杷熟，欺风翡翠轻。杯行敢辞醉，不负主人情。
吴江别莲上人,元末明初,王祎,飘零有若此，离别复如何。情剧酒杯少，愁添诗句多。荒村黄叶树，极浦白鸥波。回首相携处，秋风玛瑙坡。
吴门怀友人,元末明初,王祎,三月长洲苑，重来意惘然。江南春似海，客底日如年。旧约今何处，新题定几篇。相望不得见，独立最堪怜。
郡斋偶赋,元末明初,王祎,宦况真萧索，虚斋足昼眠。思亲怀爱日，阅史记疑年。白发生愁里，黄花立醉边。风流陶靖节，输尔早归田。
秦州道中书所见简袁同知,元末明初,王祎,入得秦州境，川原生意多。春田无旷土，雪水有深波。鹃韵兼鹦鹉，驴纲带馲驼。州侯有佳政，五裤竞闻歌。
秦州,元末明初,王祎,水积从天降，山连与蜀通。遗碑李广宅，废寺隗嚣宫。度陇迟回际，游秦感慨中。长怜少陵老，曾此叹途穷。
渑池道中,元末明初,王祎,九月忽又莫，吾行祇自伤。秋兼人共老，愁与路俱长。野果迎霜赤，园花带雪黄。故人相慰藉，日晚引壶觞。
简性初,元末明初,王祎,念尔仍多病，天寒近若何。或疑诗作祟，莫讶药为魔。带缓知腰瘦，巾深怯鬓皤。雪声灯外听，香气枕边过。客至还题凤，书成即换鹅。寂寥鹦鹉赋，慷慨扊扅歌。梦记青绫直，春回绛帐多。寻芳倘能出，南陌共鸣珂。
次韵答上清道士,元末明初,王祎,山中一别五经春，近得诗篇意度新。文字须为方外友，神仙元是世间人。洞云玄虎司丹室，坛月清鸾礼玉宸。坐对匡庐秋色好，欲将寄远苦无因。
次韵答萧山友人,元末明初,王祎,长忆萧然山下县，去秋为客日招邀。夕阳玄度飞轮塔，晓雨文通梦笔桥。搜检虫鱼穷《尔雅》，咏歌草木续《离骚》。旧游回首成凋谢，莫遣音书似路遥。
吴江客中冬至日,元末明初,王祎,十年奔走竟何为，转觉谋生事事非。时序每惊愁里换，家山长向梦中归。吴江岁晚寒波积，楚塞天边鸿雁稀。酒后登楼倍惆怅，缁尘犹满旧征衣。
次韵高仲原钱唐寒食,元末明初,王祎,又见钱唐节禁烟，极目风光殊索然。芳草自生兵后地，画船犹醉雨余天。甲乙楼台非旧观，东南富贵复何年。客中无限登临意，都付归鸦落雁边。
留别陈三秀才,元末明初,王祎,百里春帆到海隅，不堪回首拂征裾。少年未惯长为客，有便须烦数寄书。言子弦歌遗化在，吴王城堑劫灰余。英游从此成疏阔，后夜怀君月上初。
桐庐舟中,元末明初,王祎,潇洒溪山梦此邦，轻风细雨过桐江。川回几讶船无路，林缺时看屋有窗。野果青包垂个个，水禽白羽去双双。到家正是重阳节，新酿村醅正满缸。
京城春夜漫兴,元末明初,王祎,金水桥头辇路分，深沉庭院柳如云。春来天上浑无迹，月到花间似有痕。酒思瞢腾欹枕卧，莺声软媚隔窗闻。千金欲买《长门赋》，谁似相如善属文。
应上人自开先寺来访因写诗为赠上人以大慧普说石门枢要二书见示故及之,元末明初,王祎,匡阜东来路欲迷，山风吹雪满迦黎。眼看玉峡双龙出，自伴云松一鹤栖。妙喜语言真宝鉴，寂音文字比金鎞。荒城飞锡来相访，还笑当年限虎溪。
兰州,元末明初,王祎,洮云陇草都行尽，路到兰州是极边。谁信西行从此始，一重天外一重天。
无题回文七言绝句四首与友人同赋 其一,元末明初,王祎,微醉带欢春意足，密期成约晚晴多。飞花落处焚香篆，乳燕归时捲幔罗。
无题回文七言绝句四首与友人同赋 其二,元末明初,王祎,风生竹径迷深绿，雨过莲池浴腻红。铜镜对妆临牖北，练裙题字戏墙东。
无题回文七言绝句四首与友人同赋 其三,元末明初,王祎,芳谢菊葩含重露，瘦侵梧叶著轻霜。凉宵怯扇藏纨素，远路将书写纸长。
无题回文七言绝句四首与友人同赋 其四,元末明初,王祎,残雪喜传三臈信，早梅欣报一痕春。寒欺独枕鸳鸯梦，闷结双蛾翠敛颦。
晚步青溪上,元末明初,宋濂,溪色涵膏绿，溶漾正堪餐。十步九还辟，清芬袭肺肝。渚牙既戢戢，岸花亦戋戋。洁沤近宜狎，贲鲂清可扪。流念梁陈际，甲第绕其堧。南澨绮钱结，北津铜纲繁。倒景侵寥旷，蒸气湿铅丹。有时作清游，肃舲输轩尊。泛爵溢朱组，簉筵到弹冠。荆偈逞妍曲，秦艳发清弹。唯恐悬象堕，不忧芳年单。繁华随逝水，崇替起哀叹。黄鸟背人飞，响入华林园。
和胡古愚儗宫体,元末明初,宋濂,天上多春色，人间迥不同。花翻鳷鹊殿，莺过建章宫。云旂鸾被影，月扇雉含风。遥瞻翠华近，红日照盘龙。
和刘先辈忆山中韵,元末明初,宋濂,忆昔山中鍊九阳，山头旭日正苍凉。凤笙吹煖云中火，龙药凝成鼎内霜。灵户启扃森虎籞，中房持戟混桃康。山分秋色侵玄氅，蜗学天书篆败墙。五鸟花开呼鹿守，千龄桃熟递仙尝。伐毛定欲追神女，歌凤谁能笑楚狂。种得神瓜如盎大，养来瘦鹤似人长。楼延虚颢殊庭上，树蚀苍霞曲濑傍。剑气尚堪吞鬼伯，诗䰟端合起獾郎。但求脱粟三升饭，肯负眠云六尺床。洞雪成浆烹日铸，海苔为纸写风将。举头便觉三山近，小大俱冥百虑忘。
次韵和刘彦箕忆山中篇,元末明初,刘基,句曲峰高倚太阳，不风岩谷自清凉。四时岚彩霏夔雪，百道泉流湛玉霜。雅称采芝追绮季，尤宜散发学嵇康。龙鳞璀错松当径，凤尾䙰褷竹过墙。月上海门蟾早觉，露寒瑞草鹤先尝。仙人卓剑降魑魅，道士书符禁獝狂。宝气丹光生夜寂，黄精白朮引年长。茅君虎卧瑶坛上，萧史鸾栖碧殿旁。桂树寒山违谢客，桃花流水忆刘郎。猿猱任占青萝帐，薜荔从生绿石床。世难有身空自累，诗成无雁倩谁将。欲凭锦瑟传幽思，才理朱弦意巳忘。
忆别曲 其一,元末明初,王祎,低低门前两桑树，忆君别时桑下去。桑树生叶青复青，知君颜色还如故。
忆别曲 其二,元末明初,王祎,桑叶成蚕蚕作丝，络丝织作绫满机。欲将裁作君身衣，恐君得衣不思归。
陈节妇,元末明初,王祎,妾生南海涯，窈窕如秋花。邻娃不识面，千里隔窗纱。一朝嫁夫婿，共在桐城住，门前有舶船，便欲为商去。欢好百年身，今年涉两春。象床银烛下，生此玉麒麟。转头才四月，忍作生离别。临行岂不闻，怀里儿声咽。相欢筵前酒，绿发浓如柳。挝鼓起开帆，参差挂牛斗。犹闭香阁卧，相逢梦边过。倚户夕阳时，不见南归柁。依稀四五年，顾影自知怜。相传夫婿死，真赝尚茫然。脱却绣襦裆，莲腮泪万行。收得望夫泪，帟鲤独生堂。当上双亲老，都怜外孙好。如何妾薄命，再哭妣与考。只影坐空帷，依依膝下儿。儿能学人语，口授《柏舟》诗。经年机上织，掩户秋苔碧。俄闻叩户声，鹊语檐前日。开扃见夫面，翻疑眼生眩。喜极却成哀，泪迸春空霰。儿长至父腰，再拜可怜娇。褰衣怕父去，愁见港中潮。归家甫涉秋，贩宝复东游。蛮巫作神语，沧海日安流。有约明年返，别来期未远。怪梦不胜悲，桑田海清浅。明年讣音至，命与青天坠。剪纸独招魂，江流写双泪。妾与赴黄泉，儿生未十年。提携令长大，待与父齐肩。唾视邻家媪，不死何为老。殷勤讽巧言，榕生根可倒。妾自愿为人，人谁乱鸟群。他年泉下路，尚欲见夫君。夫君前有妇，生儿在澉浦。年是妾儿兄，何须口同乳。念彼孤儿隔，辛苦谋衣食。妾闻夫有田，质在他人宅。卖妾金凤钗，转寄外家来。说与孤儿道，持此赎田回。妾身自有子，生理在十指。纺绩不曾闲，供渠买经史。灯前雪满窗，白发几年孀。课儿终夜读，不暇计更长。儿今长似父，祀事真堪付。春秋称孝子，衔哀进觞俎。妾老儿方壮，前期百年养。不负妾初心，少答夫深望。有妇配宜男，如儿奉旨甘。一饮知姑恩，尝羹再至三。焚香祷夜初，细语在阶除。愿妇同儿老，毋为妾与夫。
义乌括田诗,元末明初,王祎,维县义乌，有腴其田。畇畇原隰，有陌有阡。田则民有，税入于官。岁取几何，石万三千。民之繇役，视税寡多。维民之媮，虚实以讹。富累千百，役仅一加。贫或斗升，顾同其科。官有臬司，视民孔明。曰兹富贫，弗均弗平。宜括其实，使无遁情。役以税差，税由籍征。维事之殷，匪才莫支。孰以才称，范侯在衢。臬司檄侯，侯莫敢违。义乌之事，俾侯来尸。侯来尸之，躬其劳勤。凡民有田，俾其自陈。里胥载覈，徂隰徂畛。且稽故籍，质其伪真。钩隐弗遗，增崇弗逾。既括而实，乃籍乃图。图籍既完，弗缪弗污。按籍以役，庳高用敷。豪民大家，繇兼役重。单夫窭人，获免于佣。富既弗病，贫将终丰。民情载愉，颂声沨沨。颂声伊何，民役孔均。匪役之均，惟侯之恩。侯恩曷忘，膏泽我身。我身之余，施及子孙。愿侯毋行，侯行不留。岂惟我人，人皆徯侯。侯其行矣，莫维侯舟。我歌我诗，以相民讴。
青青水中蒲,元末明初,徐贲,青青水中蒲，织作团团扇。不肯赠傍人，自掩春风面。
渔父篇赠瞿敬夫,元末明初,徐贲,君本烟波一钓徒，载得全家入五湖。耽诗每笑唐高士，致产能轻越大夫。往来不向州城住，朝泊西岩夜东渚。笔床茶灶何用将，篷底惟留钓鱼具。第四桥头春水多，朝朝暮暮自经过。绿蓑常带桃花雨，白桨频翻荇叶波。春风秋月年年好，铜斗歌中鬓华老。闲愁总在醉中消，乐事从教行处少。但取鱼来不论迟，黄粱绿竹手亲炊。饱时把钓醒时唱，世事于君定不知。
舟行昆山怀陈惟寅山人,元末明初,徐贲,粼粼渡斜渚，宛宛漾晴川。日入风逾驶，举棹屡洄沿。荇花拆还敛，漪文断更联。畔人归负耒，渔郎行扣舷。烟峦各閟态，霞嶂独逞妍。睇近固流迅，瞩远乃迟延。羁怀欣暂息，离思怆仍缘。安得偕吟侣，睹尔瑶华篇。
过荷叶浦,元末明初,徐贲,粼粼水溶春，淡淡烟销午。不见唱歌人，空来荷叶浦。无处寄相思，停舟采芳杜。
题铜坞后山石,元末明初,徐贲,山行兴未穷，复登白云峤。石上识曾游，墨花破孤峭。邻僧尚未见，知有幽人到。
燕余左司宅,元末明初,徐贲,初晴丽前楹，轻寒冱幽院。酒气菊边闻，炉霏竹间见。礼秩俱澹忘，情交自深眷。嘉会在永期，闲欢足清宴。
题陈允中山居图,元末明初,徐贲,昔年为客处，看图怀故山。今日还山住，俨然图画间。泉来绕兰径，月出对花关。应知农事毕，高坐有余闲。
池上晚立,元末明初,徐贲,芳草湛微涟，高柳驻余景。喧喧林鸟繁，蔼蔼墟烟迥。幽情卒难惬，因兹立俄顷。
衍上人萧然斋,元末明初,徐贲,高林洒繁露，闲斋自翛然。俄闻一叶坠，应我琴中弦。野水寒欲浅，遥岑秋更妍。清晨理梵罢，窗扉霭余烟。
狮子林竹下偶咏,元末明初,徐贲,客来竹林下，时闻涧中琴。经房在幽竹，庭户皆春阴。孤吟遂忘返，烟景生愈深。
剑池,元末明初,徐贲,阖闾试剑处，灵泉湛澄静。苔花渍余血，石色带古矿。空山秋气寒，幽林夜光冷。月明树交壁，人静霜折绠。古怀且当置，清景庶足领。
咏屏送周伯阳,元末明初,徐贲,巧饰辞云母，图画此晴天。密防宜便坐，连张须广筵。月临皎乃隐，风当驶亦旋。望处频移障，只恐见离船。
晚步,元末明初,徐贲,雨余夏气清，烟聚园斋暮。红萱宿困蝶，绿橘垂新蠹。艳情杯里融，幽意琴中度。萧散且未寝，遂适前度趣。
蜀山,元末明初,徐贲,喧嚣厌已久，闲居喜兹遂。茆茨起高明，涧道入深邃。凿牖通震方，开扉面离位。藩编槿杂篁，壁补萝牵荔。井榈旋解苞，田植齐吐穗。溪山固可娱，风雨亦足庇。到日始八九，良友得三二。客情卒难惬，人性颇烦记。时具茶果招，或携酒肴馈。感激壮岁心，慰籍平生意。兹欲寻幽期，弗暇理尘事。诸方未遍游，近处聊一至。指引赖苾刍，随行有童稚。陟怯危磴欹，瞰讶颓冈陂。褰蔓悟险途，披丛见倾隧。缓流似矜情，旧藏欲呈瑞。变绿乱蔌蔫，发赪老叶醉。深村羁旅绝，荒山古祠閟。厓攒紫阁阴，松映绮疏致。圣像委蒙尘，灵幡飒惊吹。青史失记名，朱榜但题谥。庭空众草罗，地僻百虫蚑。鸣禽语供弦，飘云影翻帜。萤停暗帷灯，蜗篆仆碑字。柏廮蟠轮囷，瓠子悬重膇。乔林神鸦号，卑薄鬼蝶戏。甃虚泉脉通，级夷石发被。怒蛙恒瞋睛，痴螳忽掉臂。鼠行黠无声，蚁旋驯有次。坏柱腐耳垂，败几蒸眼渍。丝飏罥蟏蛸，燐飞见魑魅。螟蚀供后花，猿窥祭余器。浮烟不熏炉，溜雨常停觯。崩垣窜惊麇，崇檐巢恶鵋。野蒿食复生，园枣啄将坠。牧笛秋霜清，樵歌晚风迟。岚光疑积愁，谷气如发喟。对景独感怀，览物各求类。癯祝劳远陪，慵仆倦久侍。归时群动息，日脚在平地。
登戴山,元末明初,徐贲,平田渺空旷，孤岗忽高峙。新松荫其巅，白石缭其趾。初登若崭绝，稍上乃如砥。严风荡高寒，微月中霄起。亭亭日晷侧，肃肃征鸿驶。南招天目云，北览具区水。比来局羁绊，游遨喜兹始。同心良可重，欢言得佳士。非惟外累遗，沉忧亦成委。薄暮聊旋归，余兴会留此。
题崔生南轩,元末明初,徐贲,轩居旷宜夏，嘉树覆前荣。南风蔼繁绿，幽禽时一鸣。理栉阳光启，奏琴凉月生。逍遥自旦暮，于以畅闲情。
闲居,元末明初,徐贲,谢事返丘壑，退耕理田园。兹心获遂初，稍得洒中悁。振策升崇巘，扬舲溯长川。惊湍信汨汨，清溜自涓涓。新兰艳迟日，密竹曳丛烟。东馆朝燕坐，西林暮独还。朋旧固云旷，山水聊夤缘。居諠暂云遣，习静久乃便。已幸驻灵药，复能讽瑶编。既无羡鱼志，外物非所迁。
题王彦举听雨轩,元末明初,徐贲,高竹覆南荣，寒蕉满前渚。萧闲此中意，适对清秋雨。疏当帘外飘，密向窗前聚。声闻俱两忘，悠然坐无语。
晋冀纪行十四首 其一 荆山,元末明初,徐贲,荆山揭高厓，涂山耸横崿。长淮出两间，中断见斧凿。洪流受束缚，浪起石斗角。谁能为此功，在昔大禹作。至今遗庙存，香火乃寂寞。我来问邑人，往事竟缅邈。于时春正深，草木尚荒落。登临欲开豁，睹兹反不乐。更伤卞和泣，三献空抱璞。
晋冀纪行十四首 其二 寿州,元末明初,徐贲,舟行夜达曙，路入硖石口。平山带孤城，一塔起高阜。问知古寿春，地经百战后。群孽当倡乱，受祸此为首。彼时土产民，十无一二有。田野满蒿莱，无复识畎亩。去程不可稽，欲望敢迟久。
晋冀纪行十四首 其三 河口山登高,元末明初,徐贲,秋日何凄其，严风变阳卉。嘉节叶重乾，时菊芬且蘼。临高一远望，俯见城郭里。三关为襟带，双溪流瀰瀰。浮云起天末，鸣鸿在中沚。虽非吾故土，但悦山川美。独游意尚适，况兹值多士。珍殽出丰厨，吴萸泛芳醴。人生虽长寿，良时亦有几。对此不为欢，忧思何由弭。鉴此登山悲，飘飖然已矣。
晋冀纪行十四首 其四 阳台,元末明初,徐贲,昔闻阳台名，今上阳台路。我因兴古怀，驱车暂停驻。余基尚突兀，云雨自朝暮。哀猿失故声，野色剩孤树。当时襄王梦，曾与神女遇。幽冥事莫测，万载谁能悟。平原亘千里，巫山渺何处。凄凉宋公子，深情见遗赋。
晋冀纪行十四首 其五 颖川,元末明初,徐贲,客程不论远，所愁在阴晦。恶风满川来，雨势晚逾倍。船争急流上，寸进还尺退。枯葭夹崩沙，路转百数汇。飒飒孤篷外，琅琅万珠碎。篙师左右呼，坐客默与对。去心虽云迫，前途苦茫昧。德星无复睹，洗耳亦何在。有怀仰高风，令人发深慨。
晋冀纪行十四首 其六 盌子城,元末明初,徐贲,前登盌子城，山隘势欲逼。路回土峭绝，傍夹千仞壁。石状如矩斲，巨细总方直。无泉土脉死，草木尽改色。高巅有保障，重门闭重棘。阴惨行人险，恶意叵易测。信知狐鼠辈，得在此中匿。我生好壮观，努力更攀陟。立久日将晡，浮云渺乡国。
晋冀纪行十四首 其七 天井关,元末明初,徐贲,峰回抱深壑，下视天凿井。昔人建重关，扼险备边警。键钥久已绝，垣石尚森整。峨峨尼父祠，门掩众山静。曾闻此回辙，无复过斯境。询知乡老言，此事古未省。余氓数家在，破屋暮烟冷。我行力稍疲，景物不暇领。且为投宿来，惊风夜愁永。
晋冀纪行十四首 其八 羊肠坂,元末明初,徐贲,盘盘羊肠坂，路如羊肠曲。盘曲不足论，峻陡苦踯躅。上无树可援，下有石乱蹙。一步一嗟吁，何以措手足。途人互相顾，屡见车折轴。少时徒耳闻，今日亲在目。不经太行险，那识安居福。
晋冀纪行十四首 其九 沁渡,元末明初,徐贲,陆行渴怀抱，今渡沁河水。奔腾走百滩，声远闻数里。我来坐其涯，肩担欣暂弛。不意山坞间，偶得见清泚。连朝尘沙目，豁尔净如洗。虽云倦行力，对此亦足喜。南风吹青蒲，白鸥忽飞起。
晋冀纪行十四首 其十 沁水县,元末明初,徐贲,一水随山根，宛转流出迥。滩声绕县门，孤城数家静。风土殊可怪，十人五生瘿。土屋响牛铎，壁满残日影。行迟欲问宿，连户皆莫肯。亭长独见留，半榻亦多幸。呼童此晚炊，粝饭谷带颖。野蔌不可得，敢望肉与饼。途行乃至此，俭素当自省。
晋冀纪行十四首 其十一 太阴山,元末明初,徐贲,巍巍太阴山，厓壁拔崭峭。积水嵌层墟，凛若太古造。冻深草木坚，僵立势难挠。高寒横障空，阳景未尝到。邻有羲和墓，欲问莫可吊。如何于此地，独不被临照。至今山中乌，无性识晴昊。聊为志其事，因之发长啸。
晋冀纪行十四首 其十二 十八盘,元末明初,徐贲,土谷既深入，高山复㠝岏。微径才百尺，下转十八盘。俯临涧壑险，势陡不可看。乱石斗磊砢，置足恐不安。长镵那可托，藤蔓无由攀。寸步每千虑，举动如蹒跚。心胆掉欲碎，毛发亦为寒。战兢尚未足，何暇发慨叹。平生行路心，此日方知难。
晋冀纪行十四首 其十三 女娲墓,元末明初,徐贲,空山两高冢，娲皇此中葬。焦土积层巘，势助殿阁壮。大哉补天手，功出千古上。至今炼余石，火气夜犹放。轰雷常祓护，烈风日掀荡。阴林惨可畏，怪木高数丈。百鸟飞绕枝，欲止不敢向。地灵气所钟，祭祷土人仰。经过谒祠下，幸获拜神像。
晋冀纪行十四首 其十四 霍山,元末明初,徐贲,霍山古北镇，势尊出群麓。山深异风景，春尽树未绿。居人苦多寒，凿土为住屋。屋顶土元厚，亦种麻与菽。乃知此方民，犹有上古俗。我欲拜其庙，日斜去程促。窑烟敛暝色，牛羊半归牧。征途多崄巇，村馆早寻宿。
丙午中秋与余左司王山人高记室同过张文学宅看月,元末明初,徐贲,商飙吹秋天如蓝，出户圆月生东南。众星次第敛芒角，独有桂影垂毵毵。澄光无私照应遍，不间污泽兼清潭。冰轮轧轧上银汉，玉龙左右驾两骖。须臾当天蟾魄正，八表洞视明相涵。自怜下界苦迫塞，未得变化同书蟫。遥思海上看更好，水气颢颢云无昙。鲛人机室仰虚炤，绡丝薄袖抽冰蚕。孕珠老蚌跃波出，吸纳华采争谺谽。山河大地影倒入，嗟此尺璧何由含。曾闻月乃七宝合，坳处修补须斤錾。又闻嫦娥窃灵药，直欲不死真贪婪。如此怪事各有说，理或有之幽莫探。化桥掷杖本幻戏，兹事何故推难谙。分明以术诳人主，不即加罪诚痴憨。今宵贵家盛开宴，奔走席上罗女男。清弦脆筦乐正作，金尊玉斝情方酣。羁愁谁念独居者，家无隙地惟书龛。南邻庭院未为广，较之我处殊差堪。便携浊酒扣门去，肴核琐细无烦担。移床露坐共邀月，更呼故友来清谈。诸君豪迈总名士，长材落落皆楩楠。词锋出硎赌快利，钝斧宁敢膺长镡。胸奇每能斡造化，语峭似可欺岩嵌。我今结托岂偶尔，内切自喜忘其惭。当歌且用脱边幅，买酒奚问堕珥簪。为君起舞明月下，两袖拂鬓风䰐鬖。佳节于人既不恶，畅怀痛饮心所甘。缘知乐景不易遇，匪曰嗜好成淫耽。此月一去又一载，坐看直待鸡号三。
连理木为何坰赋,元末明初,徐贲,松阳之山如游龙，粤罗浮原独巃嵷。有坟峨峨树且封，谁其葬者楚国公。楚公系同正献宗，煌煌炎宋祠业鸿。若子洎孙俱登庸，德泽绵衍何其隆。至坰七世庆未穷，坰也孝义被厥躬。秪卒党序相睦雍，上以承祀弗坠躬。下以奉亲能婉容，昊天不憖降鞠讻。群丑戏兵侪蚁蜂，民居悉毁郊甸空。母也奄忽时适逢，葬地罔差吉与凶。仓皇原傍凿幽宫，礼弗克备诚匆匆。明年又复殂乃翁，五内摧裂号彼穹。相原石塘气郁葱，佥曰合选母也从。坰以体魄安其中，而更发露寔所恫。岁丙午春时雨丰，连理木生元气钟。巨干开合敷枝葼，廿又四尺为其崇。望如车盖俨童童，山灵撝诃护芳秾。祯奇孰云非化工，于戏孝感天地通。暴祥表瑞无以充，乃于兹木照孝衷。眉山记语具始终，乡人颂奖万口同。我闻其事愧愚蒙，作诗聊以备采风。
赠崔孝子,元末明初,徐贲,洪洞山前振鼙鼓，东家被杀西家虏。崔郎逃兵山更深，手引诸儿背驮母。须臾兵急行恐迟，月昏霜滑山崄巇。大儿牵衣小儿哭，心在护母宁恋儿。仓皇弃儿巅岩里，永割慈情知必死。明朝邻里忽抱还，全家相看尽惊喜。我知此事由衷情，不有神护安能生。儿今拜父孙拜母，一家团栾居乐土。
晚归,元末明初,徐贲,樵风渡溪波荡影，水叶圆圆绿浮荇。白沙路远云花静，小艇争先野鹤归，竹外依微众山暝。
摇芳楼,元末明初,徐贲,高楼春多风日妍，琐窗璚阑萦素烟。水晶帘捲香散席，瑶芳吹入琴中弦。美人手度阳春曲，水意山情断还续。三山鸾鹤夜飞来，佩环摇曳玲珑玉。琴声宛转响春空，满楼白月梨花风。
次韵王止仲见寄并柬郡诸友,元末明初,徐贲,少年不用悲秋蓬，致身岂但儒冠中。壮心非干要夸世，平生直欲图成功。枉将空言恣幽讨，徒采众说相芟砻。全功独取辽城箭，大言谁信扶桑弓。亦当杀虏白登道，宁复献赋甘泉宫。英雄不作等闲事，神仙自托浮游踪。求名未解吐辨舌，养寿莫必生方瞳。微生自有造化系，皇舆已喜车书通。按图孰能索神骏，抱璞未易逢良工。散材遭焚固无用，蟠根为器须先容。以兹叹息委钝质，匪云隐逸矜高风。安时从此甘蘋藿，傲世讵敢厌韭葱。衰荣来往培草木，得失互有怜鸡虫。庞公到老终食力，栾布贱时曾卖佣。狂歌每增慷慨意，浊酒一洗芥蒂胸。学书未必醉乃圣，赋诗何待工为穷。屡当求益怀故友，独恨作客来新丰。明珠羞与鱼目混，美玉亦藉山石攻。仁山道学丽白日，少陵文采明秋虹。又知席师学清净，可贵衍衲脩真空。药师老成饱兵学，安石俊健夸文雄。王家笔法到幼子，高君奇句欺三红。相思宁问异远近，结交尚赖全始终。将来大器君辈是，嗟此乱世吾难逢。明朝束书过湖去，放船鼓舵松陵东。
次韵杨孟载观芍药作,元末明初,徐贲,轻阴酿绿寒犹薄，龟甲疏帘映朱阁。美人偏有惜花心，新水银瓶送红药。当阶惟恐流尘污，纤手笼春为花护。一捻芳容饱弄娇，胭脂细结玲珑露。綵贴单屏衬碧绡，微风才动见花摇。香凝腻粉肌全湿，影艳方诸脸半潮。高枝开满低枝捲，翠槛移来随凤辇。浓染如分织女机，巧裁似出宫娥剪。花情最重是何人，应有鸳鸯帐里身。不用传心题绮字，踏歌当为唤真真。
春阴应秦王令,元末明初,徐贲,云花鳞鳞山漠漠，重城平障芳阴薄。腻雨轻吹飞复停，勾引东风到帘幕。草滋微湿沾芳尘，陇头不见寻花人。桃英梅萼同懊恼，水纹满涨金河春。柳丝暝濛烟不醒，辘轳暂辍银瓶绠。新莺未换谷中声，游蜂竟失阑前影。丁香百结蕉有心，绡屏六曲春沉沉。香抽翠缕火长续，余寒扑锦笼朱琴。江南春好多芳树，林园半是看花处。明朝重整小红车，风光满路行春去。
杨孟载画竹,元末明初,徐贲,江南看竹不为罕，水郭山村常种满。东里千竿绕佛亭，西邻万本连书馆。密叶分阴小阁深，斜枝度影虚帘短。萧疏夜月翠羽凉，摇曳南风鸟声暖。嗟余好竹处处游，径造岂减王猷诞。湘江淇水无不到，嶰谷柯亭亦尝款。人间音律性所好，收作鸾笙与凤管。或裁文箨制小冠，时寻新笋供清馔。朝行竹下暮仍往，自谓竹缘终不断。朅来并州苦寒地，沙土扑面心烦懑。宁无寒草共山花，惟觉粗疏俗吾眼。胸中尘气久已积，对此汾河讵能浣。君心饱有渭川思，挥洒风烟意闲散。封图远送邀我题，措语苦涩颜何赧。
谢陈惟寅赠其故弟惟允所画山水,元末明初,徐贲,大髯袖中有庐岳，岚气喷人寒色薄。出赠生绡一幅图，云是小髯之所作。我尝游君伯仲间，仲今已矣空见山。画中无限磐礴意，使我坐见愁满颜。重崖复涧迷樵路，杳杳烟萝昼如暮。溪阁风生醉客眠，野桥月出归僧度。枥林蒙密枫林高，深处似有猩鼯号。满空云冻动秋思，飞泉落日何萧骚。挥毫若此难再得，白鹤何时返乡国。良工自古多苦心，留赏人间赖遗墨。南宫北苑皆已仙，此图与之当并传。坐嗟存殁意难报，作歌愧匪琼瑶篇。
宿王判簿宅送徐孟岳,元末明初,徐贲,来往频吴越，扁舟只载书。言从交后浃，情恐别时疏。凉意莲塘静，宵光竹牖虚。悬知待明发，析尽是愁初。
东城道中与王守敬张思廉同赋,元末明初,徐贲,水郭秋风后，寻诗客共过。晚鸿将集渚，风叶尽随波。野客便诗思，潭鱼识棹歌。前山青数点，不似乱云多。
送唐处敬赴嘉兴,元末明初,徐贲,莫谩唱《阳关》，愁多湖上山。春风催去艇，酒色解离颜。路出三江外，程淹一日间。官亭车马散，俱是送君还。
次韵答杨孟载池阁晚坐 其一,元末明初,徐贲,独坐面萍池，微凉汎碧漪。意缘多病懒，诗是苦吟迟。孤柳风难定，丛篁雨不欹。萧闲此中趣，未信鬓如丝。
次韵答杨孟载池阁晚坐 其二,元末明初,徐贲,晚凉池阁静，蔼蔼绿阴交。野燕将新子，墙桑发旧苞。药房因雨闭，茶臼待晴敲。谁念孤吟客，绳床坐岸坳。
次韵答杨孟载池阁晚坐 其三,元末明初,徐贲,阁晚飙初歇，池萍水不漪。众禽鸣未定，独鹤宿常迟。无闷杯仍酌，多眠枕屡欹。黄梅时节里，常是雨丝丝。
次韵答杨孟载池阁晚坐 其四,元末明初,徐贲,习静消微恙，惊时念故交。花残红剩萼，蕉长绿成苞。茶器晚犹设，歌壶醒不敲。遥知凉思足，行乐到林坳。
秀野轩,元末明初,徐贲,何处问幽寻，轩居湖上林。竹阴看坐钓，苔迹想行吟。嶂日斜明牖，渚风凉到琴。相过有邻叟，应只话闲心。
和高二启闻邻家琵琶之作,元末明初,徐贲,花暗短垣春，琵琶度隔邻。促弦知改调，停拨似要人。得见情应眷，遥听思已亲。摧藏曲中怨，何事话能真。
送易架阁,元末明初,徐贲,何处唱离歌，前湖一棹过。日斜山似近，水落渚偏多。寒意归沙柳，秋风到浦荷。不知今夜梦，还隔几烟波。
送王团练赴边,元末明初,徐贲,远塞频经扰，重烦团练行。堠兵传虏信，关吏说边情。月黑深防檄，风高屡按营。羽书闻近息，喜复见秋成。
丁未年人日,元末明初,徐贲,人日转寒深，春城澹澹阴。残梅仍故色，啼鸟换新音。历喜逢时看，诗多感物吟。愁来浑是醉，谁道酒能禁。
饮樱桃花下次韵饶参政,元末明初,徐贲,西园风雨过，今日始知春。对酒皆闲客，逢花即故人。悲欢情各异，醒醉量难均。忽洒樽前泪，愁多易满巾。
待杜二寅不至,元末明初,徐贲,春水路西东，思君怅望中。落花湖上雨，归鸟柳间风。云影疑飞盖，歌声认短篷。萧条一杯酒，此夕向谁同。
夜投白莲寺,元末明初,徐贲,饮别东家叟，行投西寺僧。无风收阁幔，有月罢廊灯。竹夜声偏集，池寒色似凝。无端值诗景，清兴觉逾增。
黄山人家次韵荅陈秀才,元末明初,徐贲,相逢坐上客，俱是此乡人。重见兵前面，能全窜后身。月迟疑夜短，风乍觉寒新。为诉穷途事，都忘语意频。
兵后过睪亭山,元末明初,徐贲,睪亭西去远，一过一凄然。雁宿芦中月，人归草际烟。渔家多近水，戎垒半侵田。尚喜余民在，停舟问昔年。
同衍师访席有道分韵得寻字又得无字 其一,元末明初,徐贲,邂逅空门友，仙家得共寻。石苔经屐破，冰溜落溪深。云过松分影，林寒鹤避阴。何烦谢人世，心静只山林。
虞文学村居,元末明初,徐贲,行尽沙村路，林塘得隐居。竹光琴席上，莲气酒杯余。露重时闻鹤，风平或见鱼。会当明月夜，相与步前除。
李逸人同川药隐,元末明初,徐贲,小墅离村远，门当水竹开。芷蒲皆药草，云鸟尽诗材。春雨躬耕去，斜阳访病回。花藏溪上路，只许酒船来。
夜坐池上有咏,元末明初,徐贲,新凉满绿波，窗户雨才过。岸响闻蒲苇，池香识芰荷。隔云星现少，承月露凝多。夜静谁能到，诗成只自哦。
游浮玉山,元末明初,徐贲,浮玉山前路，楼船泊渚沙。蘋香风际草，杏色雨前花。闲鸟兼湖净，游丝趁岸斜。不因来此处，那得赏春华。
莲花泾庄,元末明初,徐贲,洲渚绿萦回，菱荷面面开。路从花外过，山向柳间来。鸣鹭惊回舫，游鱼仰酹杯。同为城郭里，此地绝尘埃。
题周伯阳所居,元末明初,徐贲,山深独置家，地带竹林斜。花尽才收蜜，烟生正焙茶。客来门放屦，樵出路鸣车。不但成高隐，营生亦有涯。
冯山人湖上别业,元末明初,徐贲,宅近南湖口，青山尽在门。田卑尝冒水，邻少不成村。住久谙农事，耽闲悟道言。如君避地者，今有几家存。
送思上人,元末明初,徐贲,一瓶与一锡，游越复游吴。到寺长逢旧，看山每过湖。饭缘随处有，法意本来无。南地多猿鸟，还惊梵语殊。
咏妓,元末明初,徐贲,出阁初含笑，临筵复理妆。兰膏分鬓绿，蕊粉间眉黄。掩扇羞嗔小，褰衣舞恨长。不知坐中客，若个是卢郎。
赠虚中上人,元末明初,徐贲,归去东林寺，行寻曲涧流。余灯因佛在，宿饭为猿留。竹屋烟迎夕，菱池雨送秋。还参众师旧，一一话曾游。
赋得广文舍赠李文学,元末明初,徐贲,地与齐宫接，门临泮水开。广文骑马到，司业送钱来。芹向春时采，槐多乱后栽。无毡不须叹，相遇且衔杯。
送客,元末明初,徐贲,津亭鸣鼓罢，行色柳先知。酒到听歌歇，诗因恋别迟。乱山投驿晚，疋马扣门时。草檄军中事，多应载笔随。
戊申正月试笔,元末明初,徐贲,佳气丽层城，龙河溢晓清。市桥缇骑集，巷陌宝车行。柳上春多思，兰心雪有情。风光看更好，底事客愁生。
次韵杨孟载感故园池阁 其一,元末明初,徐贲,草阁开清晓，钩帘爽气通。绿蒲藏药裹，文荇縳诗筒。盥手才临涧，梳头得面风。此时应得暇，行绕碧梧桐。
次韵杨孟载感故园池阁 其二,元末明初,徐贲,草阁开清昼，官闲过客多。枕材便涧石，酒具给池荷。蕉长宜听雨，萍交不见波。此时晴烂熳，歌咏复如何。
次韵杨孟载感故园池阁 其三,元末明初,徐贲,草阁开清晚，凉生自有期。菊因风始护，竹待雨方移。妓进调成瑟，童收弈罢棋。此时杯酒里，明月是相知。
次韵杨孟载感故园池阁 其四,元末明初,徐贲,草阁开清夜，垂垂星斗零。水蒲藏白小，露草宿蜻蜓。文梓裁凭几，生绡画卧屏。此时凉似水，看子拾流萤。
独坐怀乡中友人,元末明初,徐贲,独坐荒山暮，相亲是酒杯。人从乡里别，秋在客中来。倦鸟须臾去，幽花次第开。离心自多感，不为岁时催。
送曾伯滋赴西河将幕,元末明初,徐贲,上将初分阃，儒官解习兵。风旗春猎野，雪帐夜归营。洮水从岷下，祈山入垄平。知公能载笔，草檄报边声。
送朱知事,元末明初,徐贲,惆怅官亭酒，如何送客频。水烟鱼市晚，花气野桥春。小骑行沙健，轻衫映柳新。尊前莫催别，明日异乡人。
送人之吴江,元末明初,徐贲,垂虹桥下路，此地隔江湖。沙树应多橘，寒鱼半是鲈。风将菱唱远，舟带夕阳孤。离别琴三叠，悲欢酒一壶。不堪忆君处，烟雨满秋芜。
赋得石井赠虎丘蟾书记,元末明初,徐贲,来款生公室，因寻陆羽泉。虚泓云液静，阴甃土花圆。竹引归香积，瓶分供法筵。虎跑晴见迹，龙伏暖浮涎。锡影孤亭日，茶香小灶烟。师心如定水，应悟赵州禅。
送张明府,元末明初,徐贲,每喜论文久，那堪又送行。壶深淹别酒，歌短促离程。水驿孤临渡，寒山半隐城。潮生知海近，木落见秋清。明旦车尘下，应看父老迎。
次高二季迪留别韵,元末明初,徐贲,柴门村径带溪桥，来往因君岂惮遥。浅水不波仍漾漾，疏林无雨自潇潇。樯留夕照人将别，江作新寒酒易消。明日秋风重怅望，还将离思托归潮。
送张山人还天平,元末明初,徐贲,几欲求田负旧盟，羡君西崦草堂成。每缘种橘多开地，独为修琴始到城。黄叶已先霜降落，白云长在雨余生。龙门林屋无多远，此去寻幽莫计程。
丁未六月廿八夜作,元末明初,徐贲,西风作雨又仍休，卧起园斋夜更幽。天黑露华凉不下，云疏河影淡还流。阴虫齐响浑忘夏，落叶频飘预报秋。乱后俄惊时节异，却将何计为消忧。
次韵金子肃卜居,元末明初,徐贲,君家茅屋去村西，地接河渠水上畦。黄菊遍生风掩户，绿萱新长雪消泥。酒香门客船中送，诗好邻僧院里题。谁道乱离无乐土，此乡还自有安栖。
游张林山,元末明初,徐贲,偶为寻花到竹西，两山云气接高低。午烟僧舍林塘窅，春野人家草树齐。水鹤晴时行麦垄，园蜂暖处识兰畦。自怜远地归来后，才是登临便感悽。
园隐图送方以常,元末明初,徐贲,曾闻学圃成高隐，今日携书是宦游。隔屋尚通分溜笕，傍溪空觅看花舟。菘葵尽作邻僧供，芋栗还凭野老收。后夜月明江上梦，应随归鹤到林丘。
登广州城楼,元末明初,徐贲,五岭南来瘴海深，秋风榕叶尚阴阴。安期一去家遗舄，陆贾重来橐有金。门限虎头潮上下，城开雁翅客登临。清时不用频兴感，万里惟存向阙心。
记梦,元末明初,徐贲,梦里绿阴幽草，画中春水人家。昨夜纱窗细雨，银灯独照梨花。
雨后慰池上芙蓉,元末明初,徐贲,池上新晴偶独过，芙蓉寂寞照寒波。相看莫厌秋情薄，若在春风怨更多。
折花背立二美人图 其二,元末明初,徐贲,绣罢春衫出阁迟，辛夷花下立多时。内园且是无人到，不省含羞怕见谁。
答杨署令送菜,元末明初,徐贲,隙地知君手自栽，绀芽红甲雨中开。闲居我亦清斋久，肯折新葵为送来。
答高季迪酒醒闻雨 其二,元末明初,徐贲,江郭多阴暑到迟，夜凉孤枕怯疏帷。听风听雨寻常惯，不似今朝醉醒时。
访柱上人,元末明初,徐贲,经院深深久护烟，雨中药草午凉天。古香室里人重到，恰似秋风五日前。
折莲子呈孟载,元末明初,徐贲,落尽红衣见绿房，折来犹带水云香。柔丝零落芳心苦，未及秋风已断肠。
夜卧闻邻家酒声呈季迪,元末明初,徐贲,雨响槽床滴夜长，重门虽闭四邻香。近来不是忘醒酒，也学东家吏部郎。
同季迪宿丁至刚南轩,元末明初,徐贲,疏树寒蕉绿绕池，夜凉雨到便先知。我家路远君家近，能不开怀在此时。
月明听胡琴,元末明初,徐贲,檀板朱弦出砑声，停杯齐听月当楹。分明自是《凉州曲》，不解何人最有情。
题倪云林竹 其一,元末明初,徐贲,忆君我有泪淋漓，正似湘江雨后枝。记得秋声夜同听，消闲馆里对床时。
题倪云林竹 其五,元末明初,徐贲,倚窗昼寂自焚香，十日春阴不下堂。几度吟成微醉后，兴来拈笔写修篁。
送吕管勾,元末明初,徐贲,客情沙柳共依依，隔浦遥山向夕微。送别偶当花落后，伤心元不为春归。
过南垞赴黄德让招,元末明初,徐贲,风暗沙村晚渐平，相邀应得遂闲情。南塘水满人来少，疏雨寒波一舸行。
晓发秀州,元末明初,徐贲,路出双湖烟树东，舟行长是雨兼风。梦回重有离家恨，惆怅春寒此夜中。
扬州僧舍见花有感,元末明初,徐贲,风递浓香到水涯，几株桃李映门斜。侯家园圃多荒废，不是僧房不见花。
居龙河寺怀高季迪 其一,元末明初,徐贲,与君常办酒家钱，共结山盟与水缘。今夜重思旧游处，一龛闲坐佛灯前。
居龙河寺怀高季迪 其二,元末明初,徐贲,竹下幽泉细细流，寺间人去暮烟愁。独怜千里来京客，肠断龙河寺里秋。
九月十七日闻雁寄董庄,元末明初,徐贲,晚意秋阴两不分，渚芦沙竹护寒云。雁声客里谁先听，愁绝惟应我共君。
送叶知县,元末明初,徐贲,黄苇丹枫叶落时，水云漠漠雁来迟。秋风长是身为客，已自伤心况别离。
神弦曲,元末明初,徐贲,灵风飐旗日光黑，灯影半明斜照壁。湘筠飒飒泣惨悽，翠裙香带兰叶齐。跳梁绛鼠舞碧鸡，神鸦飞出寒烟啼。纸钱啸火高悬树，千轮万骑登天去。
寻春,元末明初,张羽,朝来微雨罢，何处可寻春。冰散池容动，烟销柳意新。穿林听莺远，度陌问花频。但觉相逢处，情亲似故人。
寻梅,元末明初,张羽,策杖度林塘，幽寻犯晓霜。临池疑掩映，傍竹畏遮藏。款曲敲僧舍，徘徊绕苑墙。好携三弄笛，树底为催妆。
早春旅怀,元末明初,张羽,远客归未得，东风冷尚严。烧痕山顶秃，春色柳眉尖。病久医方熟，贫深酒债添。浮生欲何以，朝暮为齑盐。
寄王隐君止仲次高季迪韵,元末明初,张羽,春江念久违，独掩雨中扉。新水添渔网，初晴税茧衣。馔余怜笋嫩，酒熟惜花稀。在客偏相忆，韶光去若飞。
游虎丘,元末明初,张羽,春入翠微深，春风吹客襟。相携木上座，来礼石观音。老树积古色，薄云生昼阴。林僧修茗供，默坐契禅心。
杜宇,元末明初,张羽,国亡知几代，啼血转声频。尔自无归处，何须苦劝人。烟深青嶂晓，花落故城春。任是心如铁，闻时亦怆神。
夏夜舟中,元末明初,张羽,画舫暮来过，风传《子夜歌》。簟纹凉更净，荷气夕偏多。落月斜筝柱，流萤拂扇罗。此中无限意，其奈曙钟何。
凉夜,元末明初,张羽,金气已呈秋，新凉入梦幽。闺人砧欲动，侍女扇将收。玉露清瑶簟，银河绕画楼。更怜今夜月，隐隐树西头。
江晚旅怀,元末明初,张羽,短长亭下景，引睇入吟哦。疏树立寒色，短烟行夕波。山空秋气老，江远客愁多。忽动匡庐兴，白云生薜萝。
秋夜旅怀,元末明初,张羽,命与时相厄，劳生空瘦形。苦吟诗有债，久病药无灵。夜雨和愁落，乡山入梦青。归心逐孤雁，飞过浙江亭。
池上,元末明初,张羽,秋水转庭柯，临池晚兴多。禽闲栖缺岸，鱼戏动凉波。露浥将衰柳，风欹欲败荷。虽无江海思，咫尺得频过。
约徐隐君幼文同隐吴兴,元末明初,张羽,吴兴好山水，子我盍迁居。绕郭群峰列，回波一镜如。蚕余即宜稼，樵罢亦堪渔。结屋云林下，残年共读书。
耕樵轩题寄徐良夫,元末明初,张羽,之子住铜坑，人传好事名。如何同甲子，翻遣昧平生。野岸风中钓，湖田雨后耕。秋天渐凉冷，或可赴前盟。
送吕道士,元末明初,张羽,石室无人住，归心似鹤轻。山君驱虎去，童子报丹成。玉窦凭龙守，芝田借雨耕。怀君明月夜，遥听《步虚》声。
寄吴有本,元末明初,张羽,相思不可见，梦里却逢君。两地共明月，一方空碧云。江秋鸿背侣，山夜鹤离群。记得湖边寺，诗题醉后分。
孙景翔幽居,元末明初,张羽,厌踏软红尘，闲居江上村。养鱼宽凿沼，爱竹别移门。月色侵书幌，山光入酒樽。我惭行役扰，犹未卜田园。
送刘仲鼎归杭州,元末明初,张羽,欲别又牵衣，伤心故旧稀。自怜为客久，不忍送君归。远岫明残雪，空江淡落晖。东风重回首，一雁背人飞。
越上别范景文,元末明初,张羽,君家难弟兄，当世结诗盟。五字关风雅，千年说姓名。远烟拖柳色，薄月泻滩声。又作耶溪别，何时话此情。
隐者山房,元末明初,张羽,家住白云深，好山青对门。树肥花结子，土暖竹生孙。猿挂枯松折，牛行浅水浑。自云归隐后，懒与俗人言。
山阴晓发寄暨阳旧友,元末明初,张羽,水涨官河远，西风去棹轻。四山犹暝色，万木尽秋声。村近闻鸡犬，天寒忆弟兄。故园归未得，漂泊若为情。
诗穷,元末明初,张羽,道在何妨拙，身安一任贫。已知如意事，不逐苦吟人。瀑布空山月，梅花破屋春。奚囊有佳句，未肯寄朝绅。
客夜怀王英甫,元末明初,张羽,半生江海上，犹未卜菟裘。今夜雁初过，他乡人正愁。青灯孤枕梦，黄叶一庭秋。何日寻归棹，山阴访子猷。
席上闻歌妓,元末明初,张羽,艳色倾前席，高歌度远楹。羞多时掩面，娇重未成声。浅按红牙拍，轻和宝钿筝。周郎知误处，众里最多情。
山中答高彦敬,元末明初,张羽,矮屋两三间，无荣梦自安。好山看不厌，终日坐忘餐。书就松根读，琴来石上弹。浮生闲是宝，何必望为官。
文心之访予山中,元末明初,张羽,远访孤峰顶，凉荒见道情。别来多少事，话到二三更。灯影摇空壁，茶香出破铛。山中无一物，何以赠君行。
写怀,元末明初,张羽,心上无俗事，禅余只好吟。命穷甘白屋，身健直黄金。世路剑关险，侯门沧海深。虚名何必尚，吾志在山林。
尘事,元末明初,张羽,春来秋又去，尘事转茫茫。天下若无死，人间应更忙。燕衔泥葺垒，蜂酿蜜为房。独有幽栖者，眼高空八荒。
玉泉山中怀李景山田师孟二公,元末明初,张羽,雁落苍烟外，蝉吟夕照中。与谁论古道，独自立秋风。远岫青无数，晴波碧四空。故人成久别，不见寄诗筒。
送同行省亲,元末明初,张羽,送子绿杨堤，杨花如雪飞。相看忍相别，同出不同归。雁背夕阳远，马嘶春草肥。北堂慰孤寂，喜色动斑衣。
旅怀,元末明初,张羽,寥落无人问，青尊独自斟。思亲两行泪，倦客十年心。贫久难禁病，愁多欲废吟。岁寒谁可语，莫逆有孤琴。
永康道中,元末明初,张羽,石路多盘折，秋阳向郁蒸。矮墙低贴水，老树倒悬藤。白发腰镰叟，缁衣顶笠僧。村醪何处问，更入乱云层。
过瓜州,元末明初,张羽,落日瓜州渡，余寒透薄衣。客囊空薏苡，春色自蔷薇。江远水东去，天晴雁北飞。故山千里外，昨夜梦先归。
隐者山房,元末明初,张羽,一龛俱绝顶，门外众山横。池小鱼能活，庭荒草乱生。窗虚延月色，林远隔钟声。俗客不得到，主人无送迎。
赠唐师善父,元末明初,张羽,唐君天目住，诗律有唐声。父子同机轴，江湖识姓名。秋风吹破屋，夜雪洒寒檠。自说贫如许，儒官误一生。
次李景山韵,元末明初,张羽,道人无可爱，所嗜特清吟。墨痕沁春雪，灯影摇秋霖。试将不龟手，用鼓无弦琴。此意许谁会，思君沧海深。
送客还山,元末明初,张羽,乍见即言还，望云归远山。舟行白鸟外，路出绿阴间。邻父开松径，家童扫竹关。世途方扰扰，谁复似君闲。
访道衍上人时寓海云,元末明初,张羽,寻僧自补屐，古寺夏云中。听鸟明闻性，看花悟色空。风传烟磬远，竹引野泉通。便欲捐尘累，香灯事远公。
送僧之华亭行化,元末明初,张羽,华亭多胜概，此去几时还。古寺寒林外，荒城野水间。地灵偏有鹤，海近绝无山。庞老知音者，相看必破颜。
赠僧还日本,元末明初,张羽,杖锡去随缘，乡山在日边。遍参东土法，顿悟上乘禅。咒水龙归钵，翻经浪避船。本来无去住，相别与潸然。
早春游望,元末明初,张羽,烧灯城郭嫩寒天，早觉春光满眼前。山翠全轻犹带雪，柳丝才长便宜烟。佳人挑菜宁辞远，公子寻芳各斗先。从此陌头车马动，谁能闲坐负华年。
仲春游望,元末明初,张羽,春来结伴共闲行，此日山川色更明。望里楼台多见柳，静中阡陌但闻莺。江泬色带王孙恨，蜀魄吟伤帝子情。莫道韶华镇长在，落花看已满东城。
首夏闲居,元末明初,张羽,门巷开临曲水滨，绿阴悄悄四无邻。雨余高笋初迎夏，风逗残花尚驻春。倚杖多因闻好鸟，开樽每为爱幽人。疏帘清簟终朝静，只有琴书自可亲。
川上暮归,元末明初,张羽,此地频经画舫过，暮归原不畏风波。烟中渔网悬杨柳，浦口船灯照芰荷。归鸟去边行客少，夕阳尽处乱山多。此时诗思浑无赖，听得前溪《子夜歌》。
秋日郊居,元末明初,张羽,萧萧晴日户庭幽，无数青山枕碧流。白露雨余砧欲动，黄花风冷扇初收。云迷征雁牵秋梦，烟引寒蝉急暮愁。此际不堪摇落恨，蒹葭如雪满汀洲。
秋夜宿僧院,元末明初,张羽,古寺昏钟日已沉，禅房花木自成阴。流萤远度还依草，宿鸟惊飞不出林。僧磬和泉清客虑，佛香入院净人心。夜深共讲楞伽字，始识空门义趣深。
秋斋早起,元末明初,张羽,高斋独宿寝衣轻，覆簟余香似有情。门掩青苔秋淡泊，心同白露晓澄清。新诗夜得思贻友，灵药朝餐学养生。但乞闲身长似此，已将云雾等浮名。
秋日登戴山佛阁,元末明初,张羽,风物澄明宿霭收，登山欲尽更登楼。一行白雁投南下，百道清溪向北流。野嶂云归初歇雨，湖田稼熟始知秋。空门寂寂无尘事，骋望端能散客愁。
岁暮山居,元末明初,张羽,寂寂闲居隐翠微，萧萧寒日映柴扉。叶声乱响莓苔屐，云气时生薜荔衣。雪满石床门闭早，草侵棋局客来稀。岁寒正好看书卷，不用登高怨落晖。
行乐过西崦,元末明初,张羽,白日都消笔砚间，偶因行乐到松关。秋声不尽萧萧叶，夕景无多淡淡山。蛩响寒斋僧自定，苔荒深院客常闲。已知身世俱成幻，莫叹西风鬓易斑。
僧斋寒夜二首 其二,元末明初,张羽,山馆萧条寝复兴，经声遥出最高层。客愁无伴依童子，禅学多难忆古僧。阶下鸣蛩沿定石，竹间栖鸽避悬灯。远游亦有幽栖志，拟绝尘缘老未能。
寄王止仲高季迪,元末明初,张羽,祗恨孤城未解围，围开翻遣别相知。夕阳江上匆匆酒，细雨灯前草草诗。有梦直从花落后，无书空过雁来时。郭西古寺题名处，今日重游却共谁。
吴兴南门怀古,元末明初,张羽,郭门南面似襄州，野树寒山对倚楼。公子城空无食客，霸王宅坏有荒丘。夕阳冉冉仍西下，秋水茫茫共北流。只是今时已惆怅，不应更为昔人愁。
唐叔良溪居,元末明初,张羽,高斋每到思无穷，门巷玲珑野望通。片雨隔村犹夕照，疏林映水已秋风。药囊诗卷闲行后，香灺灯光静坐中。为问只今江海上，如君无事几人同？
寄梅雪,元末明初,张羽,闻说公亭傍水开，黄茅为瓦不须裁。商船无数青山绕，书案寻常白鸟来。已信漆园非俗吏，谁知关令是仙才。烦君莫抱穷途恨，万事都将付酒杯。
次高静学韵,元末明初,张羽,缊袍无里食无余，每被傍人笑著书。郭泰徒劳夸叔度，扬雄何敢拟相如。玉堂天上非吾梦，紫极宫前有弊庐。安得故人邻壤住，溪头来往赋闲居。
陈氏先垄图,元末明初,张羽,云山漠漠冢嵬嵬，马鬣封前踯躅开。宗子只缘怀牒去，路人时为看碑来。松间刍狗埋秋草，地底渔灯彻夜台。惆怅年年寒食近，白杨风起为兴哀。
送胡宗禹之播州驿丞,元末明初,张羽,便路之官暂到家，九溪穷处是天涯。夜郎沙暖多龙迹，盘瓠山回似犬牙。浦口劳歌催画鹢，门前使节咏《皇华》。途中定有江行藁，好寄东风万里槎。
送张宪史之江西,元末明初,张羽,燕子归时却离家，洪州迢递隔天涯。风帆落浦朝投驿，江火明堤夜探沙。客里寄书逢驿使，幕中提笔待霜衙。来春我亦寻归棹，约尔南湖看杏花。
同安阻雨,元末明初,张羽,出旬方到同安郭，水驿春寒懒放船。白浪翻江风愈壮，黑云粘树雨长悬。峰头僧磬惟闻响，沙口渔罾已罢牵。寄语群鸥莫相狎，只今无暇与攀缘。
春园漫兴,元末明初,张羽,水漫芳塘生暖波，松林兰若散鸣珂。题诗故欲愁花鸟，避酒还能忆薜萝。烟柳万条供妙舞，风莺百转当娇歌。醉斜乌帽归来晚，一路花飞扑面多。
晓过淮阴,元末明初,张羽,军城铁锁晓开关，使节星驰未敢闲。淮水东流应到海，瓜洲北去少逢山。行人欲断寒烟外，远烧时明乱苇间。却忆帝城风物盛，礼成须及上春还。
凤阳使还,元末明初,张羽,拜陵初罢雪云晴，使者南还荷圣灵。马上顿更新旧历，风前重数短长亭。逢人问俗谙伧语，到处寻源验水经。却忆长干桥畔柳，归时应待眼青青。
送僧还天台省亲,元末明初,张羽,载经东去路迢迢，应为宁亲到石桥。江上中斋寻午墅，沙边夜梵杂寒潮。宰官问法留三宿，慈母焚香制七条。岁晚定知归本寺，待予听雪坐终宵。
寄南屏渭长老,元末明初,张羽,蒲室传心第一宗，老寻古刹寄行踪。贯花偈就人争写，坏色衣穿自懒缝。案上梵经皆贝叶，手中谈麈是青松。何年惠远重开社，来听东林寺里钟。
赠景山中道立（寺在菁山东北高山上，今废）,元末明初,张羽,古寺残僧乱后稀，独来林下掩柴扉。化人每转千声偈，辟地惟将一衲衣。池上莲芳辞伴去，山中松偃识师归。非关愿薄难行道，自是群生与道违。
重过蜀山徐幼文隐居,元末明初,张羽,怜君旧隐此林间，一去神京未得还。独客重来多白发，故人不见只青山。岸前古树曾维艇，雪后高斋几扣关。何日能除簪绂系，莫年相约共投闲。
访许文学不遇,元末明初,张羽,杖策思寻半日闲，偶随流水过前山。林中不见童迎客，竹外惟闻犬护关。道服自悬虚牖下，茶巾空挂夕阳间。到门不遇君携手，惆怅荒村暮独还。
赠弹筝人,元末明初,张羽,先辈曾将旧曲传，纤纤银甲更堪怜。清和未数湘灵瑟，哀怨浑同蜀国弦。莺弄晚风啼复歇，雁飞秋水断还连。坐中北客听来少，暗想当时一惘然。
赠郑邴文,元末明初,张羽,两鬓星星小幅巾，苍松气节鹤精神。居常倒屣迎佳客，贫不将诗谒贵人。踏雪抱琴梅屿晓，典衣沽酒柳桥春。若非道眼高明者，谁肯甘心寂寞滨。
送萧县丞朝京,元末明初,张羽,天官妙选待才贤，茂宰清明众所传。漠漠去帆冲暮雨，萧萧行李似当年。逶迤客路朝京口，迢递王城在日边。为说乌程民吏待，金陵酒美莫留连。
金华道中送郑邴文东归,元末明初,张羽,柳絮飞飞共语离，尊前会面定何时。交情冷淡孤衷在，世味辛酸两鬓知。春水乱滩船下疾，晓风残月酒醒迟。湖边鸥鹭休相笑，破箧无钱只有诗。
金陵道中,元末明初,张羽,孤舟晓出古关西，江树萧疏绕坏堤。七里冈前寒雪霁，三茅峰顶暮云齐。酒家寂寞人稀醉，车马纵横客易迷。迢递渐看宫阙近，月鸣时听夜乌啼。
扬州道中,元末明初,张羽,马头津口足风波，岁晏遥乘一传过。南渡客来多汉语，下江船去半吴歌。芜城总入新编户，瓜步斜连古漕河。何处吹箫明月夜，野田茅屋晓烟多。
燕山客中,元末明初,张羽,只合山中度岁时，欲求闻达岂相宜。命轻似絮人争笑，心直如弦鬼亦知。怕见是非休看史，未忘习业尚耽诗。春风归去江南路，芳草满汀花满枝。
闽中春暮,元末明初,张羽,吴山入梦驿程赊，身逐孤帆客海涯。九十日春多是雨，三千里路未归家。桄榔土润蛮烟合，杨柳江深瘴雾遮。倚遍阑干愁似海，杜鹃啼过木兰花。
灯花次韵,元末明初,张羽,画堂银烛映歌钟，醉眼俄惊火树红。白玉屏深留晚艳，绛纱笼暖护春丛。阑干清泪非因雨，狼藉残煤总为风。更忆禁垣归路静，金莲随马散文虹。
登姑苏台怀古,元末明初,张羽,荒台独上故城西，辇路凄凉草树迷。废冢已无金虎踞，坏墙时有夜乌啼。采香径断来麋鹿，响屟廊空变蒺藜。欲吊伍员何处是，淡烟斜日不堪题。
送越上人住蒋山,元末明初,张羽,落落晨星耆旧稀，奋然一出拯危机。石头路滑有时到，山顶云深无梦归。帆叶饱风冲白浪，雪花和露湿缁衣。八功德水谈空处，应有江禽入座飞。
送莲社陆道师归镜湖别业,元末明初,张羽,一锡横飞下镜湖，头颅老去世缘疏。庭栽竹少堪容鹤，池种莲多不碍鱼。满室香云经尽后，半窗明月定回初。陶潜懒入东林社，在在青山可结庐。
答山西杨宪副故旧见寄,元末明初,张羽,晋鄙遥山接太霞，十年从仕鬓空华。秋来有雁偏催客，腊尽无梅更忆家。私属羊毛皆入税，边风马乳代烹茶。番思共隐江南日，每为论诗到晚鸦。
苏小坟,元末明初,张羽,冷落百花朝，无人上画桥。东风吹绿草，依旧似裙腰。
兰室五咏 其四 叶,元末明初,张羽,泛露光偏乱，含风影自斜。俗人那解此，看叶胜看花。
兰室五咏 其五 花,元末明初,张羽,能白更兼黄，无人尔自芳。寸心无不大，容得许多香。
怀黄野得,元末明初,张羽,疏散元非用世才，日高林户尚慵开。为怜湖上青山好，行到冬青树底来。
暮过西崦,元末明初,张羽,白水泱泱绕坏堤，隔林遥听夕阳鸡。闲行每到东边少，为有青山在屋西。
悼高青丘季迪三首 其一,元末明初,张羽,灯前把卷泪双垂，妻子惊看那得知。江上故人身已没，箧中寻得寄来诗。
悼高青丘季迪三首 其二,元末明初,张羽,消息初传信又疑，君亡谁复可言诗。中郎幼女今痴小，遗稿千篇付与谁。
悼高青丘季迪三首 其三,元末明初,张羽,生平意气竟何为，无禄无田最可悲。赖有声名消不得，汉家乐府盛唐诗。
挽杨宪府孟载二首 其一,元末明初,张羽,南北云山赋远游，白头终老晋阳秋。千篇留得平生稿，半似苏州半郢州。
挽杨宪府孟载二首 其二,元末明初,张羽,恨不寻君未死前，须臾一别便千年。慰人幸有童乌在，他日应能续《太玄》。
听老者理琵琶,元末明初,张羽,老来弦索久相违，心事虽存指力微。莫更重弹《白翎雀》，如今座上北人稀。
取胜亭感旧,元末明初,张羽,绿雨微消紫陌尘，湖光冷落似无春。朱门记得曾游处，杨柳青青不见人。
寄友,元末明初,张羽,客路寻常怨别离，况逢秋色倍堪悲。一封书到千山暮，正是思君独坐时。
梅雪轩,元末明初,张羽,山如东郭先生里，屋似西湖处士家。为问轩中清白吏，还应比雪比梅花？
双驭图,元末明初,张羽,内官妆束样能齐，宛洛春风信马蹄。共说放朝无一事，看花直到夹城西。
小游仙四首 其一,元末明初,张羽,洞口春泉漱碧沙，楼台仿佛蔡经家。赤鸾衔得金盘子，掷向窗前树树花。
小游仙四首 其二,元末明初,张羽,晞发扶桑露气新，三花树底坐调笙。到门解说长生理，只有茅家好弟兄。
小游仙四首 其三,元末明初,张羽,朝游碧海不骑鱼，凤引霓旌鹤引车。吟得《步虚》谁解和，归来闲倩少霞书。
小游仙四首 其四,元末明初,张羽,门外南风吹葛花，弈棋人散树阴斜。青童睡起浑无事，乞与神丹喂白鸦。
废寺,元末明初,张羽,白昼闲门一两僧，山房深掩藓花青。西风不管钟鱼破，自在斜阳与塔铃。
燕山春暮,元末明初,张羽,金水桥边蜀鸟啼，玉泉山下柳花飞。江南江北三千里，愁绝春归客未归。
拟古 其一,元末明初,张羽,后皇有嘉树，受命生南国。谬承雨露恩，结根非一日。如何游闲子，攀条摘其实。一摘已自伤，况乃再三摘。清霜凋绿叶，荣枯良未测。
杂诗,元末明初,张羽,戚戚多忧思，悠悠悲夜长。摄衣坐窗间，仰睇明月光。明月有盈亏，轨度岂无常。南箕与北斗，万古不更张。人事有大谬，天道信茫茫。泠泠山下泉，汨汨谷中源。中有双鲤鱼，浮游戏波澜。江汉岂不深，欲往道无缘。风云谅难遇，栖栖守故渊。但恐勺水枯，终为渔者怜。感此令人悲，置身良独难。
怀古,元末明初,张羽,生平慕游侠，驱马遍东周。周人重千金，所遇非我俦。抚剑登泰山，历览鲁与邹。小儒事弦歌，龊龊安足由。北临邯郸道，平原旷悠悠。常闻虞卿贤，斯人不可求。悲哉穷途士，缓急将焉投。
拟古四首 其一,元末明初,张羽,闲夜会亲友，置酒临高堂。秦筝间赵舞，吹笙复鼓簧。清音随飘风，逸响绕修梁。坐客咸同志，宁复算羽觞。人生忽如寄，富贵安可常。含情待所欢，渺渺天一方。譬彼鹖，扬声待朝阳。忧思怨零雨，白日何时光。且当极欢宴，聊以慰中肠。
拟古四首 其二,元末明初,张羽,薄游上东门，南望青山阿。松柏郁苍苍，绝顶亦嵯峨。中有避世者，存身养元和。我欲求其人，年岁空蹉跎。驱车寻归路，延目望三河。古来节侠士，孤坟蔽蓬科。杀身不成仁，倏如飞鸟过。宛转采芝曲，令人生叹嗟。
拟古四首 其三,元末明初,张羽,出门行康衢，所见但车马。登高望太行，中原空旷野。胡雁投南迁，白日从西下。值此岁年宴，无可为欢者。驰咏寄亲友，孤怀聊用写。布衣可终身，爵禄当自舍。
拟古四首 其四,元末明初,张羽,处世如逆旅，生年少至百。朱颜易枯槁，鬓发终变白。一朝气息尽，奄然归幽宅。衣裳弗复御，车马他人得。岂无俎豆陈，满案不能食。所以君子心，鼓瑟以永日。佳宾时相过，浊酒聊共适。况此忘百忧，陶然谢形役。区区尘俗中，鄙吝深可惜。
杂诗十一首并序 其一,元末明初,张羽,青阳萌始节，万物咸光昭。我亦动新怀，晞沐起晨朝。俯览手中镜，仰看枝上条。枯卉有再荣，华发行已焦。总角服遗训，老大望愈遥。不伤华发衰，但恐志业消。学成在永久，期之于后凋。
杂诗十一首并序 其二,元末明初,张羽,右军怀逸民，向平悟《易》卦。如何不决去，皆云待婚嫁。区区儿女情，达士何足挂。我今履其境，此语叵深讶。嗟予丧乡土，旧业废耕稼。连蹇五九年，玄发忽已化。一女首甫笄，两男肩相亚。依依向父情，款款接言话。素怀归衡庐，顾此岂遑暇。寒鸡翼其雏，鸤鸠均上下。物性犹有然，人情谅难舍。何当携幼稚，尽室腾远驾。
杂诗十一首并序 其三,元末明初,张羽,蜀严好沉冥，日食止百钱。卜筮人所轻，久之操弥坚。君子有所贵，乃不在当年。百世有知音，何必钟期然。子云太区区，誉之公侯间。卑哉益州牧，乃欲吏高贤。岂无王侯贵，敢见不敢言。斯道诚两得，永为后世传。
杂诗十一首并序 其四,元末明初,张羽,此邦非吾土，寄迹聊在兹。旅食何所营，亦复假耘耔。玄夏苦霖潦，良苗奄离披。至今畎浍间，余波渺相围。行恐春泽盛，耕垦失其时。共虞斯人难，岂独念吾私。先师有遗言，耕也有时饥。且当竭所务，天道非我知。
杂诗十一首并序 其五,元末明初,张羽,昔予居南山，乐有同心人。形迹不暂乖，栋宇复为邻。有酒更相呼，得粟还共分。时时榛曲中，相携采荆薪。两贤不相猜，所贵得其真。一朝各异路，隔涉吴与闽。拙宦失其宜，薄责恒苦辛。慈母抱沉忧，兴言涕盈巾。昨者访故庐，松竹稍或存。依依亲旧迹，戚戚感良辰。命驾欲相求，风波限通津。尚想古人交，俯仰愧此身。
杂诗十一首并序 其六,元末明初,张羽,士有避世者，高居浙江源。王室方横溃，斯人独高鶱。抱琴倚衡门，清风拂朱弦。举世莫能屈，乃独诣任延。扫门惧为辱，尺牍情屡宣。道义有相激，权位非所先。周公下白屋，斯礼自古然。区区功曹檄，何足致高贤。
杂诗十一首并序 其七,元末明初,张羽,生平颇爱酒，未尝自斟酌。一与佳宾遇，陶然不复却。虽得一醉欢，伤生莫自觉。况复多谬妄，空为俗所薄。静言思利己，一止良不恶。东邻有父老，顾我忽大噱。与子共秃翁，忍弃手中爵。酒为荣卫桢，多忧正相搏。呼儿漉新酿，且复共酬酢。醉罢各相恕，谁能责狂药。
杂诗十一首并序 其八,元末明初,张羽,青青女贞树，霜霰不改柯。托根一失所，罹此霖潦多。高枝委为薪，落叶掩庭阿。弱柳对门植，秀色一何佳。物性固有常，变幻其奈何。
杂诗十一首并序 其九,元末明初,张羽,伯鸾舂吴市，伉俪乃相之。布衣日操作，椎结无容辉。居贫敢忘敬，举案与眉齐。斯人亦何修，感彼糟糠妻。买臣躬负薪，室家请长辞。岂惟匹妇丑，君子谅有亏。周道兴闺房，衽席岂为微。所以冀缺耨，重耳任不疑。斯道久寂寞，捃摭为此诗。
杂诗十一首并序 其十,元末明初,张羽,余生惮远役，旅寄百里余。自从去家来，岁月忽已除。绪晏人事迫，卷帙还故居。扬舻发东皋，挂席指西隅。且从家私务，暂与友生疏。渺渺遵溪渚，行行入吾庐。依依携童弱，蔼蔼会里闾。启扉玩东园，绿叶荣韭蔬。采之侑春酒，数酌忘饥劬。但苦遭潦荒，美秫无旧储。犹当望来稔，尊中长不虚。空名百岁后，此事非我须。
杂诗十一首并序 其十一,元末明初,张羽,抱拙衡门下，久矣忘鸣琴。凝尘翳其徽，弦绝调亦沉。时还置我膝，命酒聊自斟。高歌出金石，拂拭趣已深。酣来枕之卧，冥此千古心。吾亦忘吾形，何事待知音。
春寒,元末明初,张羽,斋居滞积晦，余寒袭春服。谷风从东来，微雨乱相续。兰心茁还卷，蛰户启仍伏。树冷寂鸣禽，庭荒绝来躅。此时重燃火，倾觞泛新醁。寻芳期自慰，怀人思方数。淑景元易徂，掩扉愁独宿。
三月三日期黄许二山人游览不至因寄,元末明初,张羽,曜灵无停机，四序互相更。惟有暮春节，在昔重其名。姬旦城洛邑，多士方来并。羽觞随流波，逸诗存遗声。秦王临河曲，高会列簪缨。金人奉长剑，夷夏俱来盟。伟哉霸王业，小人非所营。独爱晋诸贤，流风有余清。亭前列茂树，修竹荫峥嵘。幽兰文绿坂，清湍左右鸣。济济少长集，鲜鲜春服明。中有王与谢，文华冠群英。缘坻玩流转，列坐无所争。觞来不复停，篇翰随意成。一醉达天和，旷然遗死生。俯仰宇宙间，何物累其情。我欲效斯人，兹晨且游行。如何千金诺，翻自意所轻。叹去愁方结，望来念徒萦。良游诚难遇，默默掩柴荆。
春日陪诸公往戴山眺集暮入北麓得石床岩洞诸胜,元末明初,张羽,张宴凌崇颠，返策憩涧阴。南岑夙厌历，北麓今始临。危磴绝来术，崩壑瞰空潭。幽窦抱虚白，哀牝递清音。旁探闯窈窕，侧坐倚岖嵚。古苔文已驳，春蒲茸渐深。幽禽鸣相续，惊麌窜莫寻。扳萝罥修袂，折兰芳素襟。奇踪閟自古，胜赏发予心。虽微舞雩咏，敢谐溱洧吟。山河永衿带，微生终陆沉。愧乏古人操，将何视来今。
初至西林喜遇徐幼文,元末明初,张羽,与君三秋别，成此一会期。清言美无度，离绪俄相遗。况复在丘园，俱无冠带縻。逶迤下泽游，皎洁艳阳时。桃红媚墟囿，竿绿遍川坻。覆觞申宿恋，开帙问新知。澄怀悟渊泳，脱迹仰冥飞。幸同赏心遇，白首永无违。
春初游戴山,元末明初,张羽,云罗横四海，田野无遗英。尚赖二三子，共怡山水情。煦煦新阳动，寥寥天宇清。昔人称四美，兹晨遂成并。前登高丘阻，遥睇澄湘明。凭林招远风，松桧自成声。俛仰天地间，微躯良不轻。安能自羁束，坐使众累萦。处贱足为贵，抱素讵非荣。逍遥解神虑，庶以适吾生。
雨夜,元末明初,张羽,寝阁去门远，春雨荒园夕。谁谓在人境，宛似空山客。禽归暗竹喧，风断疏钟寂。戚戚寡欢悰，良宵端可惜。
山中送悟澹隐君还蜀山,元末明初,张羽,春山有佳趣，累日同游寓。我为采薪留，君先拂衣去。竹翠落闲阶，莺声出高树。空馆愁独归，依然携手处。
春昼,元末明初,张羽,人闲白日静，鸟鸣高枕余。薜萝引修蔓，绿覆茅檐虚。砌筠初过雨，窗风时弄书。已无车马迹，适似田家庐。于焉何足恋，性自乐幽居。
雨中试笔,元末明初,张羽,门径素来静，雨中人更稀。山禽时一啭，田雉每双飞。客散罢琴宴，心闲清道机。南山有佳色，相对共依依。
酒醒闻雨,元末明初,张羽,端居苦炎热，独卧多早寤。微醉易成醒，起闻山雨度。萧萧烦燠解，寂寂凉飙举。床空簟更清，漏永天难曙。丰霤落芳塘，惊禽起山树。此时一披襟，将何慰幽素。
晚凉放舟,元末明初,张羽,徂暑惊节谢，幽烦倦日永。玩舟乘夕凉，沿渚入烟境。霭霭残阳飞，沉沉绿阴静。苍茫水容寂，照见归禽影。开襟招远风，延目认遐岭。偶游非素期，炎氛聊暂屏。守拙寡世用，寻幽得澄景。清赏犹未惬，孤舟当重整。
雨余闻蝉,元末明初,张羽,村园夏雨歇，众绿阴已成。高斋掩昼寂，新蝉今始鸣。嘈嘈断更续，嘒嘒远还轻。响悲逐凉吹，欢谢引离情。属耳念已集，感物襟易盈。烦聒方自此，稍待秋林清。
始闻早砧,元末明初,张羽,寂寂秋景晏，萧萧凉吹生。闺人感寒至，一轸远人情。嘹亮清砧动，纡徐捣杵鸣。微茫带烟远，萧疏出林轻。此时离居客，单眠梦亦惊。披衣一惆怅，斜月满山城。
咏秋荷,元末明初,张羽,杪秋霜露重，弱质感凉频。衰迟含夕气，牢落凌萧晨。衰红已散雨，余香尚近人。翻思盛夏节，玩舟涉广津。摘花赠游女，采绿宴佳宾。秋风不少伫，感此尽漂沦。人道每如此，谁知衰盛因。
秋阴远望,元末明初,张羽,重阴生夕霏，阴霭纷如雾。乍睹余霞景，已失前山处。氛氲迷去鸟，杳眇沉疏树。望远一凄然，徘徊独归路。
初晴登望,元末明初,张羽,兹晨气候佳，淫霖始云歇。举目眺西岑，青翠连城阙。卉木蔼阳和，朝霞互兴没。野杏花新试，谷莺声乍发。岩壑晴色敛，云烟夕霏豁。遇物感时芳，驰思生超忽。心胜景无厌，理存情自达。延咏赋新篇，聊当慰寂蔑。
月夜舟行入金山（在吴中）,元末明初,张羽,夙志羡山水，尘萦久未遑。名峰久在望，兹辰一来翔。扬舲入南渚，夕气倏苍苍。纡直水无极，沿洄路更长。皓月悬高天，广川散飞霜。夜寒人语清，烟扉绕洄塘。归樵递谷响，惊鸟动林光。爱此尘境远，敢畏露沾裳。
立秋日早泛舟入郭,元末明初,张羽,连霖启秋期，金气晨已兆。溪云合余阴，水霞相照耀。登舻泛凉飙，乘流驾奔峭。回波荡尘襟，青山列远眺。蒲菼迷森沉，菱荷争窈窕。沙明众女浣，潭净孤渔啸。端居积百忧，暂出窥众妙。好爵岂不怀，卫生乃其要。寄谢沧海人，予亦堪同调。
雨中偶成,元末明初,张羽,空斋自潇洒，况复值秋初。焚香对微雨，如在古僧居。庭寒夕鸟下，烟淡暝松疏。知君写诗处，高情方似余。
戴山石上听松风偶咏,元末明初,张羽,溷耳俗諠久，兹晨一清听。长松递鲜飙，哀壑互相应。奔腾骇涛濑，窈渺韵笙磬。至音不假器，始觉自然胜。缘触故成声，动极还归静。此时憩石坐，默然待其定。乃知弃瓢者，未悟闲中性。
晓起,元末明初,张羽,新寒人独卧，寝扉风自开。向无羁旅念，秋思亦佳哉。曙禽翻暗竹，白露泻青苔。欲赋幽居意，对景每难裁。
秋郊行玩,元末明初,张羽,新秋景物嘉，树绿昼亦凝。微雨夜来歇，朗然天宇清。幽蛩倏知候，篱豆花间鸣。边鸿未通信，丛桂已含英。恰因文墨暇，一绕林间行。幽栖寡尘虑，散步写中情。逍遥玩澄景，焉知有世荣。
寄中竺泐季潭,元末明初,张羽,师从钟山来，遗我故人书。一入白云去，相思秋雨余。徒惭尘土迹，未款竹林居。遥想中峰月，清梵满空虚。
苕霅溪,元末明初,张羽,巍巍天目峰，高大压南纪。崩泉初滥觞，奔放成兹水。分流为苕霅，汇此古城里。滔滔逝不停，脉脉来难止。极目更清寒，漪漪澄遥滓。朝来春雨涨，汹涌蛟龙喜。舟樯纷来往，万斛等一苇。翻翻轻鸥逝，袅袅渔歌起。我欲把钓竿，来问玄真子。
何楷读书堂,元末明初,张羽,整棹泛澄湖，春物畅我怀。前登何山岭，短策穷萦回。晋代有高人，结屋临涧隈。至今读书地，石磴不生苔。幽踪去已久，遗构安在哉。山僧依胜迹，下结莲花台。乱来各飘荡，龙象亦倾颓。乃知兴坏理，道俗俱可哀。清风动岩壑，松声四山来。只疑斯人存，遗韵尚徘徊。我欲招其魂，举目但蒿莱。临觞聊一酹，惆怅愧高才。
碧澜堂,元末明初,张羽,蔼蔼层城阴，弥弥溪流漫。问谁所构堂，轩窗傍高岸。答云唐刺史，文采当时冠。华筵势独高，宾佐俱才彦。吹箫横落日，画茜如云散。健儿簸旌旗，水战逞奇玩。临流赋新诗，意气共称叹。烽火几荒残，城郭多迁换。歌声久矣灭，邮亭锁溪畔。台倾鸟雀下，阑坏凫鹥乱。惟余南山青，依然眼中见。
白蘋洲,元末明初,张羽,层城郁迢迢，长溪贯双流。喧然阛阓中，乃有白蘋洲。兹晨策杖往，秀色散我忧。窅眇蛟龙窟，澄明鸥鹭秋。开花照白日，接叶暗渔舟。凉风起其末，客衣薄飕珝。我欲携童稚，具此双钓钩。高歌绿水曲，散发洲上头。安能随世人，负我平生游。
下菰城,元末明初,张羽,迢迢下菰城，乃在衡山址。卜筑自何人，云是楚公子。连峰负崇墉，重皞抱溪水。得非蒸土成，讵乃久不圯。衢路化为田，睥睨犹可指。牛羊恣来牧，狐兔穴不起。想当豪贵时，宾客盛莫比。高门游侠窟，诸侯交贽礼。剑佩纷相摩，杂沓曳珠履。荣华不可常，零落今如此。岂徒雍门琴，独下田文泪。
岘山,元末明初,张羽,苍山走南门，雉堞隐相并。明湖眇东汇，乱石皆北向。势如渴虹奔，饮首临巨涨。孤亭压其颠，洼石类盆盎。十手可对饮，斧凿自天匠。平生爱山水，脱身事幽访。落帆绝壁下，登探俯清旷。冥冥沙鸟逝，泛泛渔舟漾。崩崖露黄肠，云是古人葬。我闻襄阳山，兹名乃相况。羊公仁足怀，杜子功可尚。当时一跻攀，山势益增壮。愧我非古人，登兹独惆怅。且当随鸥鹭，散发凌浩荡。长啸天地间，身名两俱忘。
陈武帝宅遗址,元末明初,张羽,霸先亦人杰，出自太丘陈。洗马初南迁，卜宅苕溪津。山川钟奇秀，末运生异人。出当梁祚衰，殷忧致经纶。拯溺济横流，受禅主生民。化家乃为国，霸业谁与伦。我来吊遗址，四望静无邻。狐兔窜古瓦，寒烟暮氛氲。哀泉泻幽壑，鬼火明荆榛。感此兴废理，乘时各有因。忧来藉芳草，叹息泪盈巾。
过云居精舍,元末明初,张羽,逶迤度前峰，到寺行屡歇。斋庖竹外烟，汲路松间雪。观水悟真源，闻香解禅悦。欲共老僧言，相对还无说。
迁居怀沈都事,元末明初,张羽,岁晏共依仁，孤舟泊烟麓。以君吏隐地，息我静者躅。家贫乞假多，情狎儿童熟。留滞连冬春，绕庭芳草绿。开尊对疏雨，悬灯照深竹。谁知今夜别，独掩高楼宿。
怀景佺师,元末明初,张羽,旅宿厌烦諠，爱此僧居静。莲宇已摧颓，茅斋自清迥。山光林际来，野色雨中净。池水不生澜，袈裟坐相映。累日滞幽寻，绿苔应满径。
舟中,元末明初,张羽,朝发戴山岑，夕逗金溪渎。云天方憀栗，川途屡回复。帆驶岸疑转，棹奔山似逐。鸥鸟随波泛，霜澌孕苔绿。依依浣女影，袅袅榜人曲。采奇忘来久，耽胜成往速。悦生良可怀，徇名非所欲。请试《孺子歌》，去矣从我独。
送许尊师还大涤洞,元末明初,张羽,青山九琐处，白发一龛居。清斋诵黄老，不阅世间书。餐霞养真气，对月礼空虚。暂来流水地，应与孤云疏。遥知还山日，仙坛春草余。
由竹溪至梅溪偶成,元末明初,张羽,出门怀清旷，入舟苦炎炽。皇天从人欲，飞雨飒然至。风吹波上寒，凄其感秋气。暝投山僧眠，复得清净地。舟人候明发，徒侣不得迟。溯流多杜渚，篙楫颇告瘁。虽微三巴险，事与五盘异。闻昔天目顶，灵物久潜閟。一朝赴大壑，怒折崖谷碎。回头顾其儿，首尾屡相值。至今此溪水，斗折七十二。世远众喧传，茫昧竟谁识。但欣秋涛壮，水物俱得志。我何惮行役，沿洄领佳致。鸥凫泛淡滥，蒲柳蔚苍翠。人烟乱余集，茅屋若棋置。之子住河漘，相望劳梦寐。每怨川无梁，握手今可跂。忆昨访我初，茅斋夜深闭。扣门满衣雪，僵立不得跪。移灯具鸡黍，浊酒寒不醉。同来郑广文，清瘦凛欲睡。绝胜王猷戆，返棹何太易。兹行冒暑雨，古礼尚报施。逝将㰕轻桡，待子思共济。散发乘长流，垂竿钓清泚。虚舟纵超越，万里谁能系。恐此未易期，临川一长喟。
山中答武康徐高士寄书,元末明初,张羽,久别得君书，开缄散吾虑。不寄山僧来，何由知我处。剪纸答君书，还寄山僧去。为问片云间，何时一相遇。
舟中望佛灯精舍怀南洲长老,元末明初,张羽,荡舟西陂上，望山怀远公。遥知覆衲卧，雪屋一灯红。事殊迹暂旷，神交理自通。维当待岁杪，期子白云中。
拟过园隐阻雨奉还,元末明初,张羽,在远每伤离，在近还成隔。飞雨渺何穷，佳期怅难得。人寒市井空，天晚江潮白。知君掩阁卧，终朝迟来客。
续怀友诗五首 其一 余左司,元末明初,张羽,幽居古垣下，共彼嘉树阴。比邻岂无好，念子是同心。芳英带露折，清尊向月斟。欲往寻遗躅，荒园春草深。
续怀友诗五首 其二 杨典簿,元末明初,张羽,藩翰屈长才，蹉跎事文笔。宾筵罢醇醴，容台淹下秩。高门去后静，孤帆望中疾。少别岁已华，思君无休日。
续怀友诗五首 其三 王逸人,元末明初,张羽,衡庐古巷中，高驾日相顾。芳草掩空扉，知君断幽步。残烟北寺钟，暮雨西阊树。携赏邈难期，庶望遗缄素。
续怀友诗五首 其四 高征君,元末明初,张羽,予既迁山郡，子亦返郊园。两地花俱发，离愁春共繁。已罢临池赏，仍睽倾座言。从来作者意，寂寞向谁论。
续怀友诗五首 其五 徐军咨,元末明初,张羽,常怀稚子悲，复洒佳人泣。草草从军旅，悠悠去乡邑。芳郊连骑行，烟郭同舟入。当时苟不乐，追欢何由及。
饯方员外力疾归吴兴省墓便还钱塘,元末明初,张羽,终年不出户，出户即相违。疾病欣在告，田园应暂归。天寒孤舟发，岁莫行人稀。棹师遵旧路，田翁识故衣。望闾桑梓在，入里人民非。伤哉展丘墓，遽尔辞荆扉。还乡如过客，回首情依依。晴春入旧腊，积雪含清晖。佳期迟子还，勿恋故山薇。
送莫翥入郭知还溪居 其一,元末明初,张羽,举世皆如醉，何人独爱才。余虽识君者，相对亦徒哉。落日收书卷，凉风送酒杯。纷纷俗中恶，空谷迟重来。
送莫翥入郭知还溪居 其二,元末明初,张羽,蝉鸣山郭晏，一棹出烟扉。凉风将皓月，迢递送君归。自识门前树，遥闻窗下机。应叹缁尘满，临流一浣衣。
题松下读书图,元末明初,张羽,幽栖出尘表，空翠连松竹。袖得碧苔篇，闲来石上读。日暝欲忘归，山空人转独。
岳王坟墓,元末明初,张羽,中原千里志，西湖四尺坟。长城忍自坏，神器凭谁分。流血应为碧，涅背谩成文。覆巢无全卵，谗锋射元勋。英魄孰相友，涛江有伍君。
题云山图八首 其一,元末明初,张羽,烟霏乱晴旭，遥见西林山。忆归东湖远，人家春树间。荆扉映水掩，应待庞公还。
题云山图八首 其四,元末明初,张羽,潮落寒沙广，苍然远山暮。何处罟师归，自识门前树。披图忆所历，仿佛松滋渡。
题云山图八首 其六,元末明初,张羽,猿啼楚山晚，云生冒洲渚。返照入澄江，风吹半峰雨。中有远行舟，悠悠待徒侣。
题云山图八首 其七,元末明初,张羽,寒烟远轻素，斜日在高峰。但闻猿鸟响，更无尘土踪。山僧暝投寺，迢递来清钟。
松下晓栉,元末明初,张羽,凌晨盥漱罢，独步南阶行。悄然四邻寂，暂此息营营。散发绿阴下，一栉晨风清。弹冠尘自散，振衣香更轻。松露空中坠，荷气静时生。悟脱遂真性，俯仰忘忧情。
元日喜雪怀方员外以常,元末明初,张羽,片片逐年来，皎色映楼台。坠花惊爆竹，落素湿香梅。绕林春宴罢，扑马早朝回。应知洛中客，高扉徒自开。
槎史赴台（为高季迪赴远而作）,元末明初,张羽,高台阚江山，梯航辏成阛。佳丽焕夙昔，而独惨我颜。游者固云乐，子去不复还。平生五千卷，宁救此日艰。天网讵恢恢，康庄遍榛菅。所恃莫可灭，才名穹壤间。
题陈惟允临刑所画,元末明初,张羽,若人悟县解，委蜕顺天刑。慷慨赴东市，一日为千龄。李公悲上蔡，陆子喟华亭。识机苦不豫，达生良可经。朱弦亦易绝，仄景不可停。从容洒芳翰，炳焕若丹青。妙艺永传世，精魄长归冥。披图怀平素，清泪缘襟零。
于书簏中得吹台所寄诗遗稿,元末明初,张羽,拂尘启弊箧，忽览故人诗。抚迹疑若存，惊逝杳难追。忆昔吴苑游，文采众所推。名谈析妙理，华襟吐芳词。子时侨城北，高斋临清池。焚兰延佳月，对酒弹清丝。谁云兹夕欢，乃为千载期。冥漠游魂远，凄凉亲翰遗。墨尘尚流馥，纸弊犹含滋。玩此涂洒泽，想君哦咏时。华章未及报，厚意良已亏。收竟一长恸，林风响余悲。想当写寄日，兹感君讵知。
题娟净轩,元末明初,张羽,绿竹有异质，夙著风人篇。猗猗瞻淇隈，籊籊怀卫泉。拾遗美形容，复有娟净言。微植被奖饰，丽句永流传。若人同所尚，掇辞以名轩。攒玉矗森爽，总翠郁芊绵。鲜标贯寒日，密叶冒清涟。遥想佳雨余，静对罢鸣弦。濡翰传霜节，搦管题春妍。聊探词咏妙，默寄图绘宣。逝将泛涛江，息驾依名园。攀枝扫石月，憩阴濯寒泉。虽微求羊高，请附嵇阮贤。缄诗存所钦，缠系日为年。
题倪云林竹枝,元末明初,张羽,南枝有高士，乃在延陵东。清时不肯仕，灭迹云林中。拂石坐萝月，弦琴写松风。焚香诵黄庭，望云送归鸿。门车常自满，尊酒无时空。乘兴画沧洲，古人未为工。干戈攘末路，白首随飞蓬。名山乖始愿，羁游无所终。赖有车武子，能哀阮籍穷。倾壶醉陶令，辟堂延盖公。流俗轻高贤，贫贱困豪雄。孤凤混鸡群，野鹤摧樊笼。岂乏梁鸿徒，不闻皋伯通。吾将传遗逸，清芬千载同。
观习礼神乐观归时有作,元末明初,张羽,维皇恭明祀，卜郊时再阳。指期戒先事，习吹诵故章。竹宫俨清閟，羽佩溢中堂。蕝阶罗舞钺，著位表官行。升歌出睿藻，妙奏发清商。胪音肃远响，华钟泛高张。虚罍待实醴，荐璧愿承筐。想兹天步临，穆若垂景光。骏奔贵有恪，报说永无疆。岂同交门享，恍惚事神方。揆余承人乏，具寮惭奉常。兹焉陪群彦，会此灵畤旁。执礼素寡术，敕躬何敢忘。愧无《安世歌》，徘徊望斋房。
纪行诗八首 其一 龙江湾,元末明初,张羽,玄天无烈风，江水日夜清。驰波渺东注，回流抱神京。至哉钟水德，乃以龙为名。舟樯万方合，雄丽殊百城。昔云天堑险，今为衣带萦。山川迹不改，人理有代更。下马入官船，兹焉始孤征。祀事有常期，中心念王程。俯视万仞渊，不啻沟浍平。涉川古所戒，事重躯命轻。
纪行诗八首 其三 竹筱,元末明初,张羽,冻雨不成雪，客行利新晴。回睇三山外，残阳霭余明。江神不扬波，归流淡且平。使者诚宣德，国家有威灵。笳鼓发中州，棹讴悲且清。酾酒凌长风，篇翰倏已成。尝读皇华章，征夫任匪轻。愧无咨诹效，何以答皇情。
纪行诗八首 其四 金山门,元末明初,张羽,两山夹沧江，拍浮若无根。利石侔剑戟，风涛相吐吞。维天设巨险，为今国东门。试将一卒守，坚若万马屯。我来及清晓，天空霜露繁。列宿森在列，北斗若可援。江光合海气，溟涬神攸存。俯视不敢唾，中有蛟龙蟠。浮屠者谁子，高居凌风幡。下见渡口人，扰扰蜂蚁喧。愧彼超世士，去去将何言。
纪行诗八首 其五 邗沟,元末明初,张羽,衰杨夹高防，北风暮飕飕。随逢长老问，会言是邗沟。相传开凿初，民劳天为愁。至今浊河底，时见白髑髅。陆通梁宋郊，水漕荆吴舟。渠成万世利，虑始难为谋。至今南北交，此土为名州。飞阁跨通波，张幄如云浮。忆昨少年日，宝马珊瑚钩。经过剧辛辈，结托金张俦。醉月琼花观，征歌明月楼。罗绮朝还暮，笙竽春复秋。繁华逐逝水，一往不可留。向来歌舞地，茫然狐兔丘。家老无儿孙，杖棰驱羊牛。少小心尚尔，不知今白头。欲从乱离说，恐子增离忧。长揖分袂去，零泪如丝流。
纪行诗八首 其六 高邮城,元末明初,张羽,茫茫高邮城，下有古战场。当时鱼盐子，弄兵此跳踉。燕师扫境出，供馈走四方。长围匝百里，旌甲耀八荒。势如泰山颓，一卵安能当。骄将存姑息，顿刃待其降。两机不容发，岂暇虑杀伤。一朝谤书行，将殒兵亦亡。唶哉三里城，百万莫与亢。鹿走命在庖，终然属其王。空余菩萨台，落日风沙黄。
纪行诗八首 其七 清口,元末明初,张羽,豁达两河口，前与黄河通。高岸忽斗折，清淮汇其中。甘罗城在南，韩信城在东。一为秦人英，一为汉家雄。人生有不死，所贵在立功。方其未遇时，鹿鹿何异同。时命苟未会，丈夫有固穷。舍舟登高防，岁暮百草空。坡陀陇亩间，一二老弱翁。遗迹不可问，但见荒榛丛。行行重回首，目断双飞鸿。
纪行诗八首 其八 龟山,元末明初,张羽,轻舟溯淮流，千里不见山。披衣起清晓，忽睹青孱颜。始觉客愁散，顿忘行路艰。安得策飞筇，一造幽人关。翻思在山日，千岩厌登攀。物少乃足贵，不在美恶间。役夫告我言，此下栖神奸。嘘气成江河，须臾驾冈峦。僧伽大威力，困彼一鞠悭。石岩下无底，系以千连环。至今风涛夕，犹闻响珊珊。茫茫淮泗流，禹功不可刊。传奇乃善诳，此语当重删。作诗纪岩石，庶以开愚顽。
过白马湖,元末明初,张羽,沿流信归棹，渐与青山远。遥见鸊鹈飞，蘼芜春尚浅。空嗟心爱离，莫缓愁肠转。不对芳尊酒，纷思终难遣。
三江口望京阙,元末明初,张羽,凋年赴陵邑，稚景怀京阙。引领鳷鹊观，言旋桃李月。绿芜满芳甸，青山丽佳节。沙气已含春，柳意方辞雪。征夫方迩止，同心仍阻绝。逃空庶无遗，赏胜聊自悦。吾其和天倪，将从庄生说。
贾客乐,元末明初,张羽,长年何曾在乡国，心性由来好为客。只将生事寄江湖，利市何愁远行役。烧钱酾酒晓祈风，逐侣悠悠西复东。浮家泛宅无牵挂，姓名不系官籍中。嵯峨大舶夹双橹，大妇能歌小妇舞。旗亭美酒日日沽，不识人间离别苦。长江两岸娼楼多，千门万户恣经过。人生何如贾客乐，除却风波奈若何。
长安道,元末明初,张羽,长安城中多大道，满路香尘风不扫。三条广陌草斑斑，十二通衢人浩浩。少年结客事遨游，缤纷冠盖如云浮。朱衣公子金泥障，白马王孙锦带钩。五公七相称豪贵，贵里豪家谁得似。走马章台柳似丝，斗鸡下社人如市。泾川渭水转依微，五陵北去望逶迤。还有闭门读书者，长年不出长蒿藜。不学城中游侠儿，百年身死何人知。
行路难,元末明初,张羽,君不见富家翁，旧时贫贱不得志，平生亲戚皆相弃。一朝金多贱还贵，百事胜人人莫比。子孙成列客满堂，美人四座回鸣榼。跃马扬鞭游洛阳，片言出口生辉光。由来本自一人事，人心爱恶不相当。季子西游穷困归，妻织自若嫂不炊。行路难，良可悲。不贫贱，那得知。
守宫词,元末明初,张羽,钿盒和丹食龙子，胭脂夜凝神血紫。老蟾玉杵寒丁东，鸾尾轻轻飞碎红。灵砂沁透白玉腕，细看每将罗袖卷。分明皓雪栖彤霞，香痕笑比萼绿华。还笼半臂萦盘带，蝶粉蜂黄镇长在。夭桃一点老青春，门前鱼目深如海。
百索词,元末明初,张羽,越罗窄袖香如雪，五色丝茸相斗结。看谁结得丝最长，管取自身无口舌。大姑巧擘松纹细，小姑双盘作人字。揎来只依金钏宽，剩得留将系郎臂。系郎臂，结郎心，一寸丝绳一寸金。爱惜莫教容易断，直到明年与郎换。
吴宫春词拟王建,元末明初,张羽,馆娃宫中百花开，西施晓上姑苏台。霞裙翠袂当空举，身轻似展凌风羽。遥望三江水一杯，两点微茫洞庭树。转面凝眸未肯回，要见君王射麋处。城头落日欲栖鸦，下阶戏折棠梨花。隔岸行人莫偷盼，干将莫邪光粲粲。
楚宫夏词拟张籍,元末明初,张羽,渚宫四面芙蓉开，碧水晴摇冰井台。玉壶蔗浆光满满，当昼君王频赐来。云绡半幅凉钗滑，援琴向风弹《白雪》。冷玉屏开十指寒，输却鸾篦戏相夺。吴绫画扇镇长新，肯信年年有炎热。不愿生入蓬莱峰，愿妾世世居王宫。
秦宫秋词拟李贺,元末明初,张羽,凉波翠湿南山影，露滴金人光炯炯。君王夜半卷衣回，楼壁斜开蜀云冷。西宫桂熟离离子，海童不归海尘起。蟪蛄啼老不胜秋，小玉采香惜香死。胭脂影破澄潭白，菱角尖尖怎堪摘。鲜红皱绿来满船，楼前凉月光团团。
汉宫冬词拟温庭筠,元末明初,张羽,石鲸呿浪摇金池，吹尽宫梅如雪枝。避风台高风不到，宝帐熟眠人未知。象炉红炽狻猊影，氍毹软翠鸳鸯并。李娘唤春春为回，笑却人间求火井。椒房小妓起常先，玉瓶暖手濯温泉。白头臣朔寒无履，待诏金门霜满天。
寄衣曲,元末明初,张羽,家机织得流黄素，首尾量来宽尺度。象床玉手熨帖平，缓剪轻裁烛花莫。含情暗忖今瘦肥，著处难知宜不宜。再拜征人寄将去，边城寒早莫教迟。归掩双扉空泪落，旧绣遮身晓寒薄。良人早得封侯归，妾身何愁少衣着。
长干行,元末明初,张羽,长干人家向江住，朱雀桥边旧衢路。参差碧瓦扬青旗，系缆门前有杨树。竹弓射鸭向汀洲，家家无井饮江流。女儿数钱当酒肆，商人买笑开娼楼。谢家子弟如兰玉，不见当时旧游躅。夜深月满大堤寒，愁听陈王后庭曲。送君策马此中行，秣陵遥接石头城。愁来满引金陵酒，莫听秋风淮水声。
吴宫白灊辞,元末明初,张羽,织成白灊胜白丝，恰称吴娃冰雪肌。渚宫金剪制舞衣，白云一片筵前飞。舞衣当筵洁且轻，君王回盼心已倾。徘徊玉阶夜露零，桐花拂面微凉生。银灯结穗晃疏棂，坠簪遗佩满中庭。此时不说红锦绮，得以千秋荐恩喜。璧月团团坠江水，姑苏台上乌啼起。
温泉宫行（并序）,元末明初,张羽,煌煌帝业三百年，骊山宫殿空云烟。美人艳骨为黄土，山前不改旧温泉。温泉虽在君王去，芳草凄凄满宫路。泉声如泣日将莫，山鸡乱鸣上林树。忆昔玉环赐浴时，红楼绮阁香风吹。头上宝钗凉欲堕，莲步轻扶双侍儿。有客今年曾过此，宫坏墙倾山色死。虎旅知更不复闻，池上玉龙犹喷水。当时此水在天上，一沐恩波荣莫比。六宫粉黛不敢唾，今日行人斗来洗。
咸阳宫行（并序）,元末明初,张羽,百二山河象祖力，六雄仰关不敢敌。金人十二高峥嵘，天下甲兵从此息。天子晓御咸阳宫，楼阁高低复道通。十石之钟万石虡，遥闻天乐在虚空。宫车隐隐春雷起，渭川晓涨胭脂水。六宫粉黛谩如云，不救明年祖龙死。荣华奄忽何可论，千门万户无复存。遗墟久被民家占，四望空余瓜蔓根。行人为问瓜田老，地上挥锄休草草。荆轲昔日猛如狼，曾来此地见秦王。百夫之勇犹披靡，汝今搪突何敢尔。
驿船谣,元末明初,张羽,驿船来，鼓如雷。前船去，后船催。前船后船何敢住，铺陈恶时逢彼怒。画屏绣褥红氍毹，春梦暂醒过船去。棹郎长跪劝使臣，愿官莫喜更莫嗔。古来天地如邮传，过尽匆匆无限人。
听蝉曲,元末明初,张羽,黄莺紫燕寂无喧，新声最好是闻蝉。栖烟初噪如喧籥，吸露才停似断弦。乍向风前闻杳袅，营营嘈嘈鸣不了。断续能牵客梦长，凄凉解动羁愁早。一番蜕脱已身轻，最是居高韵更清。莫道转丸秽壤底，冠騑还比侍臣荣。长乐宫中百鸟静，十二帘开漏方永。忽向上林翻下苑，多少蛾眉倚阑听。隋堤千树柳如烟，无情偏向夕阳天。切切自将亡国恨，凄凄欲共路人言。蝉声到处何曾别，人心听来有悲悦。何如一枕北窗眠，喧寂都忘闻见绝。
古朴树歌,元末明初,张羽,山前古木不知年，婆娑黛色上参天。霜柯反足斗龙虎，偃盖倒影鸣蜩蝉。绿叶参差有生意，中间孔穴萃虫蚁。上枝杳杳横苍云，下根落落穿厚地。树傍古庙祀土神，人来酹酒浇树根。但愿神灵长血食，树木与人终古存。村中老人长孙子，自言此树多年纪。忆作儿童上树时，今见根柯已如此。曾经丧乱见太平，几遇斧斤还不死。山僧爱此来诛茅，盘郁苍翠当檐拗。待余六月携床至，卧听南风鸣海涛。
踏水车谣,元末明初,张羽,田舍生涯在田里，家家种苗始云已。俄惊五月雨沉淫，一夜前溪半篙水。苗头出水青幽幽，只恐飘零随水流。不辞踏车朝复暮，但愿皇天雨即休。前来秋夏重漂没，禾黍纷纭满阡陌。倾家负债偿王租，卒岁无衣更无食。共君努力莫下车，雨声若止车声息。君不见东家妻，前年换米向湖西。至今破屋风兼雨，夜夜孤儿床下啼。
戴山迎送神曲,元末明初,张羽,山苍苍兮多木，横绝四野兮下无麓。憋远望兮登高，神不来兮劳予。目煦煦兮雅雅，灵修俨兮纷来御。胡不来兮夷犹，将谁须兮远者。芳莫芳兮涧有萍，洁莫洁兮卣之清。云为盖兮霓为旌，神之来兮山冥冥。绛阙兮朱堂，冠余山兮神所宫。神之愉兮既降，翩龙驾兮云中。屡舞兮仙仙，纷进拜兮庭前。灵夭姣兮好服，神弗言兮意已传。牲不实兮酒不旨，将淹神兮神安止。神弗止兮福遗我，事夫君兮长无已。
余将军篆书拓本歌（即忠襄公阙也）,元末明初,张羽,余将军，守舒州。舒州之城大如砺，长江西来绕城流。贼船如云压城破，将军提剑城头坐。剑未动，虏已奔，鲸鲵蔽江江为浑。孤军六年二百战，王师不来城自存。无兵犹足战，无食安可支？岂无爱妾与爱马，杀之不解壮士饥。力尽矢竭将奚为？仓皇絺舌骂不已。义士千人同日死，只今还有尽忠池，碧血清泠化为水。将军持节东州时，作此篆书形崛奇。妙墨已随神物化，好事当时临得之。虽非其真意独在，垂金屈玉蟠蛟螭。我拜重是忠臣迹，秦相虽古其人非。呜呼！将军此书配者谁？请君摩取浯溪石上中兴碑。
葵轩歌,元末明初,张羽,昔君种葵吴门东，南风五月花茸茸。年年走马看花去，君家有酒如花红。今君种葵荆山下，五月开花还绕舍。看花对酒岂无人，只忆故人无在者。种花人在未成翁，何事看花人不同。我亦当时看花者，忽到花前如梦中。握君手，为君寿，但愿长看君花酌君酒。
画云山歌,元末明初,张羽,我昔曾游庐岳顶，欲上青天凌倒景。山中白云如白衣，片片飞落春风影。云晶晶兮花冥冥，万壑尽送洪涛声。恍然坐我沧海上，金银楼观空中明。上清真人笑迎客，夜然桂枝煮白石。手持凤管叫云开，虎咆龙吟山月白。明发邀我升东峰，导以绛节双青童。天鸡先鸣海出日，赤气照耀金芙蓉。屏风九叠花茸茸，雾阁云窗千万重。胡不置我丘壑中，一朝垂翅投樊笼。空留万片云，挂在清溪千丈之寒松。愁来弄翰北窗里，貌得云山偶相似。遂令残梦逐秋风，一夜孤飞渡江水。梦亦不可到，图亦不可传，不如早赋归来篇。仙之人兮待我还，安能龌龊尘土间，坐令白云摧绝无所归，青山笑我凋朱颜。
醉樵歌,元末明初,张羽,华盖山高亘南楚，剩产奇材少榛莽。山人嗜酒而业樵，背负清樽手持斧。丁丁伐木云之深，束薪欲担力不任。且倾醽醁藉盘石，痛饮莫知西日沉。白眼望天歌鼓腹，槲衣半染苔花绿。颓然俯枕树根瞑，鼻息如雷撼岩谷。起来却笑朱买臣，底用金柴缠其身。堪羡刘伶行荷锸，生死无累全天真。楩楠豫章等枯梗，惟取酕醄真乐境。泛观世士多沉酣，误入牢笼犹未醒。
松阴梦词,元末明初,张羽,阳坡碧草秋芊绵，疏影漏衣团绿烟。龙枝无声山日午，仙骨蜕空神悄然。冰魂微回海山小，泠泠鹤语青林表。俯视黄尘盖九州，悠悠凡梦何时晓？
赵魏公竹枝歌,元末明初,张羽,赵魏公，宋王孙，风流白晰更能文。丹青自比董北苑，书法兼工王右军。至元诏书征草泽，召见廷中推第一。三府趋朝贺得人，万乘临轩赐颜色。殿前落笔侍臣惊，鸡林象郡总知名。夫人通籍宫中宴，儿子承恩内里行。一家三人书总好，天子频称古来少。疏广归来有赐金，张芝闲处多章草。全盛须臾那可伦，百年乔木易成尘。凄凉故宅属官府，零落诸孙随市人。空留遗迹传身后，一纸千金争买售。屏风画绝为谁收，团扇书工亦何有。唐生购得墨竹枝，一尺中含千尺姿。若非松雪斋前见，应是沤波亭下披。曲池已平台已坏，露叶烟丛竟何在。唯有双溪水北流，至今犹绕空墙外。
画山水行,元末明初,张羽,古来名画传父子，唐有二李蜀两黄。吴兴公子冠当代，雍也继之早擅场。宋祖子孙画龙种，毛骨固是非寻常。珊瑚宝玦久零落，空有妙艺传文章。至元天子亲召见，徒步便赐中书郎。奏图每得天颜喜，盛以金匮白玉堂。遂令世人争贵重，门户杂遝如堵墙。雍初腾踔晚一蹶，五陵豪气无时忘。吴姬越娥坐相拥，始肯落笔挥缣缃。五日十日一水石，屏障仿佛生辉光。君家双图何所得，私印乃出牟陵阳。一图汗漫秋水阔，雁鸿排序投潇湘。山僧悄寻孤寺远，客子喜甚高帆张。一图嵂兀众峰出，疏林叶赤天雨霜。消摇巾舄者谁氏，可是商颜之绮黄？风尘澒洞二十载，玉轴锦题多散亡。图书只应天上有，人间那得千金藏。从来好事遂成癖，云烟过眼如毫芒。君不见王家桓家势尽时，复墙走翙不得将。何如城南佳山水，千岩万壑摩青苍。与君对此饮美酒，虽无南宫北苑庸何伤。
梁节妇,元末明初,张羽,赤城晓拥青丝骑，玉镜愁鸾落红泪。冰魂偷逐水仙归，绮楼一夜灵犀碎。六曲阑空不碍春，罗带盘风轻扬尘。池波不动夜光碧，青天影落桃花云。相思月照楼前水，离离芳树流红子。无情桃李乱中开，不学芙蓉抱霜死。
赠四明袁生廷玉（儒而善相）,元末明初,张羽,和氏善相玉，楚人乃失之。后王不深谅，空沉沙与泥。方歅善相马，秦穆犹见疑。向无孙阳识，终与驽骀齐。人生穷达在用舍，吕公许负将何为。君不见淮阴饿隶封侯面，沛公不遇仍贫贱。又不见新丰孤客人莫顾，可怜未入常何荐。英雄不用则为鼠，燕颔虎头何足羡。袁生炯炯双瞳方，走马能识人中王。如何不带食肉相，一生奔走须眉苍。由来目睫不自见，何必借取青铜光。生云富贵不足取，我欲玩世聊徜徉。昔年夏统在京洛，不说姓名惟卖药。眼中不见贾侍中，小海歌阑风雨作。生乎生乎如其人，飘然东归东海滨。倘过鉴湖逢贺监，为报山人行乞身。
题赤城霞图送友归台,元末明初,张羽,结发好名山，遨游遍吴楚。东游不到天台路，长忆兴公赋中语。赤城焕高霞，翩然空中举。灵溪碧草春凄凄，瀑水和风响秋雨。我欲振金策，飘飖凌九垓。游神不死庭，回光眺琼台。手招丹丘人，共卧石上苔。红颜去人不复返，老大求仙嗟已晚。生今一去愁人心，赠生《赤城图》，听我赤城吟。劳劳亭下一杯酒，离愁万里生秋阴。客车明日当早发，云帆孤飞度东越。国清寺前千尺松，岁晚应归望山雪。道逢寒山子，为寄相思情未绝。山人若欲知我心，五界峰头看明月。
望太湖,元末明初,张羽,登高丘，望远泽，蓬莱三山不可测。何如具区亿万顷，洞庭连娟向空碧。东风吹尽吴天云，玉盘双螺翠堪摘。我昔东游凤凰台，嵯峨巨鳊如山来。白波不动镜光晓，云帆千幅争先开。中流缩首心茫然，恍如乘云行九天。惊涛忽逐回风旋，砰雷转毂奔雪山。龙伯鬼国见眼前，失势一落狞蛟涎。舟师拍浪咒浪婆，我亦再拜不敢言。平时之险且如此，何况震荡洪荒先。帝尧咨嗟逾九年，黄能无勋幽羽渊。有子大圣与天通，一朝出我群鱼中。试观此湖险，始知四载功。长养草木华，无心谢春风。吴越之事良可鄙，虎战龙争方未已。水犀百万今安在，惟见夫椒白云里。鸱夷身退带蛾眉，不直沧波一杯水。我欲临流叫神禹，湘灵鼓瑟冯夷舞。尽挽湖波酿作葡萄春，饮醉扁舟卧烟雨。
沈氏宜春堂屏徐给事贲所画春云叠嶂,元末明初,张羽,休文堂前花满枝，风物四时春更宜。前年三月宴客时，坐上才杰皆能诗。众中独许姑苏客，千里江山贮胸臆。醉来意气为倾倒，写出层层好山色。素屏十尺粉垩鲜，千岩万嶂含春烟。客子疑行灞桥路，人家似住武陵源。山僧投寺乱松里，山下鸟啼人未起。柴扉日出扃薜萝，渔网波生撒江水。楚水湘云互蔽亏，渚宫隔岸遥霏微。东崦晴岚西崦雨，何处长歌樵子归。亭下流泉春浩浩，上有居人往来道。相过总是看山来，衣冠虽别情皆好。主人爱玩不下堂，清晨扫地坐焚香。晴看似见孤云起，莫对疑闻细草芳。夫君平生于我厚，记君新吟常在口。长干一去无尺书，谩对此图嗟妙手。一从作吏此事废，从前画癖今除否。遥知紫陌红尘下，每为云山一回首。人生适意在杯酒，万事浮云亦何有。君乎何日归去来，画里青山待君久。
倪元镇画竹沈御史所藏,元末明初,张羽,云林之子有仙骨，平生好洁如好色。纷纷浊士等虫沙，呜呼瓒也何由得。忆昔常登清掞堂，鹊尾炉爇龙涎香。绍京妙墨僧繇画，示我不啻千明榼。人间万事如飞电，洗玉池空人不见。季子城东土一抔，何人为著黔娄传。绣衣使者骑青骢，曾听《竹枝》湘水东。归来见此若梦寐，巴陵洞庭生眼中。江湖豪翰今零落，君得此图良勿薄。愧我题诗忆故人，黄鹤何年下廖廓。
王元章墨梅,元末明初,张羽,王郎志奇貌亦奇，与世落落噤莫施。一朝骑牛入都市，关吏不识谁何之。归来老作会稽客，干戈欻起西南陲。青袍白马风尘里，越州城边战不已。雄襟自许鲁仲连，一箭无成身已死。世上空余写墨花，只将名姓花光比。于乎！人生有才不尽用，古来埋没皆如此。
钱舜举溪岸图,元末明初,张羽,忆昔至元全盛日，天子诏下征遗逸。吴兴八俊皆奇才，秀邸王孙称第一。一朝玉马去朝周，诸子声名总辉赫。岂知钱郎节独苦，老作画师头雪白。江南没骨传者稀，钱也得法夸精奇。晴窗点染弄颜色，得钱沽酒不复疑。今人祇知重花鸟，岂识此图夺天巧。玄云抱石雷雨垂，苍山夹水龙蛇绕。岸侧溪回共杳冥，蒲稗深沉映鱼鸟。渔舟乍随远烟散，客子竞渡澄江晓。自云布置师北苑，只恐庸工未深了。卷余更有魏公题，字拟钟王差未老。郑侯得之恐神授，使我一见喜绝倒。双溪流水清何极，城外南山空黛色。文章翰墨何代无，二子俦能蹑其迹。为君题诗三叹息，于乎古人难再得。
胡廷晖画,元末明初,张羽,画师我识吴兴胡，身长八尺苍髯须。目光至老炯不枯，藻绘万象穷锱铢。大儿十岁能操觚，小儿五岁能含朱。得钱但供酒家需，时复纵博为欢娱。魏公家藏《摘瓜图》，妙笔奚翅千明珠。胡一见之神顿苏，以指画肚潜临摹。落笔便与前人俱，祝融撑空阁道孤。朝云暮雨相萦纡，中天碧瓦仙人庐。下有桃源风景殊，鸡犬似是先秦余。浔阳野客山泽臞，自从丧乱遭穷途。幸逢治世容微躯，尧舜亦有巢由徒。已办小艇长须奴，便欲往从渔父渔，江湖此境何地无。
送沈孝廉读书天屏山,元末明初,张羽,秋空雨洗千芙蓉，霜树绕谷攒青红。嗟我欲游不可得，子往毕业兹山中。念子出身自纨绮，秀如青松茁蒿蓬。十年奔走铩毛翮，黄金散尽家已空。怀中一经不敢弃，舍此将恐为昏聋。束书上堂告父母，云深独往无仆僮。林僧谷叟颇惊客，粗茶粝饭意甚忠。身闲昼静百事绝，经史左右相研攻。径须跨海踏鲸背，且莫琐屑笺鱼虫。车良路端期不止，跬步自可升华嵩。学成静俟时自至，譬彼力穑遭年丰。朝廷悬爵待奇隽，掇取五鼎荣三公。古来孝弟神所相，未必使子羸其躬。蹇予少学壮愈惰，聪明日损鬓已翁。世间有书未尽读，安得返老还为童。跛鳖那由追騄耳，赠子以策情何穷。倘有新知远相教，为我缄寄东飞鸿。
赠义兴宣疡医,元末明初,张羽,长桥下压蛟龙宫，岸上人家如镜中。道人卖药临溪水，医得青蛇是龙子。报恩不受千金珠，龙伯亲传海藏书。门前扶杖人如市，妙术何愁三折臂。燕支山前白草秋，冷入金疮泪欲流。安得金丹从尔乞，提携玉龙还向敌。
莘叔耕画梅雪轩（叔时名野，世居湖之莲花庄）,元末明初,张羽,好画谁如莘枣强，堕马折肱犹未忘。何年写此寒林趣，精绝未数左手王。屋里何人坐吹笛，似是南昌郡中客。曲终朔雪忽飞来，开门满树梅花白。
送金秀才归侍,元末明初,张羽,风吹历阳树，石城悲早秋。高堂入远梦，拂袖登吴舟。金陵官酒如乳香，酌君送君朱雀坊。前日同来二三伴，此时望君俱断肠。科名古来人共羡，富贵不如归故乡。年年随计多辛苦，十上风尘竟何补。秋卷留将箧内归，彩衣重看阶前舞。当时县令亲劝行，今日还家父老迎。门外清溪仍可钓，山下古田躬自耕。子身长健亲长在，黄金如山不可买。君不见长安城中罢官客，欲作布衣那可得。
徐黄门画,元末明初,张羽,黄门给事三十余，面如红玉少有须。风骨岂是山泽臞，问着只爱山中居。前年版下鹤头书，征起直上青云衢。文华堂高凌紫虚，出入侍从陪金舆。排方小带红罗襦，精神宛如冯子都。朝下手拈八尺殳，左旋右转风生躯。有时自擘双雕弧，命中叠发谁争呼。归来宾客满直庐，京城酒贵不住酤。烂醉坐叱苍头奴，执烛写此云山图。方今台阁多文儒，似君才艺众中无。文宜侍中武金吾，不负堂堂美丈夫。山中故人交不疏，十年贫贱长相俱。升沉忽如鸟与鱼，麋鹿敢逐夔龙趋。见君此画恒嗟吁，关西行李今何如？祝君名成归五湖，来寻高阳旧酒徒。何辞解衣贳百壶，与君痛醉黄公垆。
韩介玉画为童中州掌教题（介玉乃张仲举门人）,元末明初,张羽,我识河东老词客，鹤骨伶俜长八尺。白头徒步拾公卿，人生变化谁能测。将军跋扈天为倾，公持寸管力与争。当时直气动朝野，至今文采传诸生。诸生白面今已老，三载儒冠空潦倒。罢归百事无所为，万壑千岩恣挥扫。丹丘玄圃落眼前，涧水松风鸣浩浩。由来绝艺出天机，肉眼纷纷争丑好。吴兴博士今郑虔，故山未归雪满颠。今年召对席屡前，蒙恩亲赐水衡钱。归来见画心茫然，拄杖欲问金华船。金华之洞小有天，下与五岳相钩连。初平炼丹去成仙，弟兄联袂风翩翩。洞前白石如羊眠，我欲访之何由缘。安得与子相周施，饥餐紫霞拾瑶草，石上一笑三千年。
陈仲美夏木图,元末明初,张羽,董元夏木不复见，俗本纷纷何足观。陈郎笔力能扛鼎，写此千章生昼寒。阴森似有神灵会，偃蹇直作蛟螭蟠。天鸡晓鸣清籁发，木客夜度云旂翻。林下文人行杖藜，石根叶落失旧蹊。孤童幞被向谁宿，山风萧萧日薄西。商岩紫芝自可食，武陵桃花原易迷。人间澒洞不可处，莫畏虎啸并猿啼。
姚运使溪山仙馆图,元末明初,张羽,去年君为郡文学，独抱遗经憎命薄。出门无马坐无毡，拜迎官长常作恶。今年君为转运使，殊恩亲出官家赐。月给太仓三十斛，况复官闲少公事。人生贵贱反覆间，世上悠悠那解此。忆昨访我当严冬，写此溪山三数重。骅骝一去了无影，空有遗迹泥沙中。闻道河间故城里，开门遥见滹沱水。何时为画古邯郸，珍重函封寄千里。
青弁云林图,元末明初,张羽,前代何人画山水，长安关仝营丘李。华原特起范中立，三子相望古莫比。亦有北苑与河阳，后来作者谁能当。米家小虎出逸品，力挽元气归苍茫。房山尚书初事米，晚自名家称绝美。艺高一代谁颉颃，只数吴兴赵公子。当时弭节匡庐峰，曾写太平兴国之神宫。五峰却立疑争雄，台殿突兀纷青红，中有云气随游龙。我对此图卧三日，遂令奇气生心胸。乱来学士遭漂荡，文艺草草谁能工。笔精墨妙心更苦，那得再有前贤风。于乎！乾坤浩荡江海阔，使我执笔将安从？
丘大卿天柱峰图,元末明初,张羽,昔闻安期生，飘飖入秦京。上书三月初报罢，拂袖去作蓬莱行。却笑叔孙通，俯仰咸阳城。长生亦何补，身后留空名。何似长安少年客，天柱峰头煮白石。朝辞猿鹤下云中，暮逐夔龙侍君侧。绣衣乘骢马，蹀躞台城下。爱道心不忘，归来坐清夜。太平天子亲斋祭，新擢祠官捧圭币。紫坛醮火晓如星，独着衮衣朝上帝。翻思旧隐地，石室生青苔。来时壁上苍龙剑，七星剥落空尘埃。丹砂不复化，萝衣谁更裁。人生穷达会有命，何须千岁如婴孩。草衣木食苦复苦，王乔偓佺安在哉！寄语空山旧泉石，不须为我生悲哀。功名倘遂乞身愿，万里青天骑鹤来。
再题廷晖山水,元末明初,张羽,近代丹青谁第一，精绝独数吴兴胡。魏公家传《摘瓜图》，将军妙笔绝代无。年深粉墨纷模糊，公命胡也全其污。鸥波亭前山满湖，宾客不来人迹疏。以手画肚私传摹，归来三日神始苏。下笔直与前人俱。今人不见古人画，古画自与今人殊。呜呼！眼前不复见此物，吾与购之千明珠。
山泉隐居图（入直回，为云间朱卿题）,元末明初,张羽,日长侍立南薰殿，圣主从容正开卷。内臣如鹄拥图书，诏许近前曾一见。玉躞金题照眼新，三王二李迹未陈。妙笔森芒洞冥漠，乃知今人非古人。归来三叹北窗下，开屏见此新图画。流淙百折挂石梁，古木寒松势相亚。木末何人一草庐，山泉之人昔所居。鸿胪寺里晚朝下，对此高堂心郁纡。华亭柳湖眼中见，武陵桃源路岂殊。老夫曾住康王谷，五老香炉映飞瀑。乱来井臼今可存，因尔高歌望黄鹄。
姑苏怀旧,元末明初,张昱,十里河堤踏暖尘，老怀忽忆故乡春。泥金孔雀裁歌扇，刻玉麒麟压舞裀。翠袖锦筝邀上客，画船银烛照归人。而今白发东风里，疑是前身与后身。
汉宫曲,元末明初,刘基,小雨如烟昼掩扉，捲帘忽见燕双飞。不知春色能多少，总向昭阳柳上归。
江上曲八首 其四,元末明初,刘基,紫桂香销五夜霜，碧云收尽玉蟾光。琅玕不是人间树，何处朝阳有凤凰。
江上曲八首 其五,元末明初,刘基,月出前山青黛寒，雁声遥下碧云端。草根错认骊珠吐，自是西风白露团。
江上曲八首 其六,元末明初,刘基,宾雁来时月满洲，于今雁去月如钩。雁来雁去何时了，月照离人又白头。
江上曲八首 其八,元末明初,刘基,红蓼丹枫一色秋，楚云吴水共悠悠。人间万事西风过，惟有沧江日夜流。
寒夜谣 其一,元末明初,刘基,良夜悠悠，星河满天。风吹窗棂，声如管弦。无酒可饮，寒不能眠。枯肠饥鸣，百虑交煎。人生一世，不满百年。寤寐怀思，曷维其然。内省不疚，有愧圣贤。
寒夜谣 其二,元末明初,刘基,今夕何夕，岁聿其徂。草木凋落，山川萦纡。瞻彼鸿雁，拂翼天衢。雍雍和鸣，载悠载徐。虽无羽翰，心与之俱。华月出云，青镫在隅。歌以写怀，云何其旴。
长歌续短歌,元末明初,刘基,短歌调促情苦悲，长歌引愁无绝期。短声欲尽长声续，似是荆山人泣玉。悲哉荆山泣玉人，但知贵玉不贵身。纵令哭尽歌堪听，何异春花委路尘。古称悲歌可当哭，伤心如中金石镞。更不必听蔡琰笳，又不必听渐离筑。长歌飘扬彻九天，短歌呜咽入九泉。徒言歌哭两情异，谁知歌声尤可怜。
望行人,元末明初,刘基,朝听乾鹊鸣，暮见灯花结。鹊鸣灯结无定期，镜里青云看成雪。人生百岁难长保，天上孤鸾海中老。滔滔逝水不回西，灼灼秋花几时好。一朝复一朝，一夕复一夕，只恐君心念妾时，妾身巳作山头石。
旅兴 其一,元末明初,刘基,初秋积雨过，众绿光如濡。莎鸡啼高树，蟋蟀鸣阶除。时物巳改故，芳年从此徂。荣名非我愿，守分敢求余。登楼眺远郊，肆目望天衢。明月出云中，照我华发疏。还归掩关卧，梦到园田居。
旅兴 其二,元末明初,刘基,忆年二三十，笑人不能勤。诵书歘万言，落笔飞烟云。有朋自远来，讲论穷朝曛。一艺耻不知，高蹈躐前闻。宁知有衰老，耳聋目如熏。身世且未保，况敢言功勋。
旅兴 其三,元末明初,刘基,老不与懒期，身老懒自至。懒不与傲期，力惫难强事。茫茫视天宇，忽忽心如醉。劳生谅何庸，顾为形所累。弱水隔蓬莱，安得生两翅。
旅兴 其四,元末明初,刘基,秋风肃万物，百虫竞号鸣。蟪蛄最可怜，切切悲其生。屣履步庭除，素月圆且明。玩之不可掇，渺焉忽西倾。回身掩房闼，怆恍烦虑盈。太息以终宵，展转难为情。
旅兴 其五,元末明初,刘基,侥福非所希，避祸敢不慎。富贵实祸枢，寡欲自鲜吝。疏食可以饱，肥甘乃锋刃。探珠入龙堂，生死在一瞬。何如坐蓬荜，默默观大运。
旅兴 其六,元末明初,刘基,紫燕来我檐，营巢养其雏。拾虫扑我衣，衔泥污我书。雏成复生子，风雨同安居。一旦舍我去，瞻之起长吁。死别不可追，生别那可思。悼往恨节促，待来恚时迟。
旅兴 其八,元末明初,刘基,秋气虽可悲，秋色亦可悦。寥寥天宇旷，皎皎县象晢。雁来山叶红，龙卧江潭洁。彼美黄金花，含英耀穷节。佳人不可期，明月圆复缺。空庭夕阴尽，露草白如雪。伫立望四方，弥使忧念结。
旅兴 其九,元末明初,刘基,穷巷屏人迹，开门见青山。青山似故乡，客子何当还。蟪蛄日夜鸣，绿树亦巳殷。白日驶西征，浮云不可攀。安得生羽翼，奋飞出玄间。
旅兴 其十,元末明初,刘基,雨来群山暗，雨过群山明。山明猿鸟喜，山暗猿鸟惊。岁暮阴风起，白日西南倾。寒蝉枝上号，阜螽草闲鸣。人生非草木，能无感中情。
旅兴 其十一,元末明初,刘基,赤霞变玄云，风起烟雾塞。飕飕木叶响，曀曀原野黑。青泥没委巷，关塞生咫尺。水深蛟龙恣，山湿鸟兽寂。留滞荷戈人，艰难去乡客。翘首望太阳，忧思萃朝夕。
旅兴 其十二,元末明初,刘基,望舒乘罕车，潜蜦跃重渊。二仪烟雾交，九泽风云连。丘陵冒潢潦，沟浍成通川。鹳鹤失其巢，穷猿鸣可怜。蛙黾一何乐，喧呼聒宵眠。
旅兴 其十四,元末明初,刘基,昃景无还晖，霜露凄巳繁。松柏坐椔翳，桃李更何言。旦夕悲风起，黄沙蔽平原。万物尽凋落，芳华谁独存。我愿化为鹤，不愿化为猿。鹤鸣声闻天，猿鸣烟雨昏。空林夜寥寂，踯躅伤精魂。
旅兴 其十五,元末明初,刘基,西风吹硕果，草茅思索绹。搣搣卉木零，唧唧寒虫号。百川日夜流，泰山何其高。沉浮自有定，汲汲无乃劳。
旅兴 其十六,元末明初,刘基,久雨得晚霁，豁然如醉醒。幽花衒余红，远峰出孤青。独坐无与娱，蜻蛚吟空庭。良辰能几何，逝者忽如倾。啸歌欲自慰，歌竟还伤情。
旅兴 其十七,元末明初,刘基,微风振檐铎，玱如环佩响。登高看秋色，俯见明月上。木落天地宽，云散川原广。来者不可期，逝者日巳往。离居岂无怀，恻怆萦远想。
旅兴 其十八,元末明初,刘基,日暮登高台，流目盼云间。云间有明月，窈窕芙蓉颜。光辉被四表，万古一往还。惜无腾化术，仰之不能攀。
旅兴 其十九,元末明初,刘基,江上秋风急，天寒雁南归。客子眷长途，中心一何悲。顾瞻望四方，有怀当告谁。霜露日夜零，百卉厌其枝。衰谢不待期，荣盛安可追。太息复太息，怆悢涕沾衣。
旅兴 其二十,元末明初,刘基,薄云敛微雨，返照涵空烟。黄葵闲红蓼，烂若濯锦鲜。老病苦无欢，坐为忧所缠。自恨非松乔，不能还少年。援琴写此曲，曲尽心茫然。
旅兴 其二十二,元末明初,刘基,翔鹍抟扶摇，九万一奋翅。骅骝骤康庄，瞬息千里至。谷鲋穴坎窞，鹪鹩集蓬蔚。偪仄岂不怜，饮啄亦何忌。夸父空有勇，精卫良无智。翼折海未枯，身偾杖徒弃。何如抱区区，保巳遗世事。
旅兴 其二十四,元末明初,刘基,病身如朽木，螬蚁群萃之。生意巳无多，雨露空其滋。晨兴步庭除，足弱几不持。论年未应尔，胡为遽如斯。大块播万形，一躯非我私。暂假终必还，但有速与迟。居易以俟命，圣言岂吾欺。
旅兴 其二十五,元末明初,刘基,上古人一心，生荣死同哀。永世自为心，骨肉多嫌猜。沉沉十日雨，漫漫百亩苔。苔深车轮没，平路生蒿莱。呜呼张仲蔚，衡门何由开。
旅兴 其二十六,元末明初,刘基,疏庸厌人事，疲病畏交游。得闲愿巳惬，敢有分外求。开门对钟山，山翠盈我眸。日中市声远，草绿空庭幽。登临观万象，玄理足可搜。谁能走逐逐，自使生悔尤。
旅兴 其二十七,元末明初,刘基,别离多苦怀，三年当百载。来者非所知，往者今安在。浮云旦夕起，白日埋光彩。天地亦有形，岂能长不改。去去东园公，紫芝犹可采。
旅兴 其二十八,元末明初,刘基,晨兴梳短发，庭树生秋风。万物有容色，与故各不同。硕实属老成，天柔怨童蒙。英英黄金花，旎旎清露丛。岁暮等沦落，何异蒿与蓬。
旅兴 其二十九,元末明初,刘基,庭前草华发，夜凉萤火流。有怀不能寐，起望女与牛。那无一苇航，繁念空悠悠。泪如宵露零，散漫不可收。
旅兴 其三十一,元末明初,刘基,忡忡坐虚室，暧暧日向暮。空烟敛曾岑，暝色半高树。缅邈起遐思，逍遥散轻步。婵娟天上月，的皪草间露。物情岂异昔，人事殊非故。芳岁不可淹，衰年况多虑。谅无彭铿术，颓龄那能驻。
旅兴 其三十二,元末明初,刘基,夭夭芙蓉花，向晚犹媚妩。娟娟明月辉，粲粲当庭户。寒衾耿长夜，梦寐空自语。劳生遘六极，老病在羁旅。将思诉穹玄，恨无抟风羽。
旅兴 其三十三,元末明初,刘基,大火没西南，昼短宵巳长。志士郁慷慨，老年怨凄凉。萧萧草虫鸣，肃肃苍隼扬。物情各有定，人意苦不常。信步陟崇丘，流目睇康庄。宁为款段驽，勿作骐骥良。款段驾鼓车，道里有限量。骐骥被重甲，力尽百战场。死骨卖千金，虽贵亦何偿。
旅兴 其三十五,元末明初,刘基,青青潇湘竹，猗猗被寒水。游子如飞蓬，佳人旷千里。登高左右望，但见黄尘起。凤凰翔不下，梧桐化为枳。伤怀不可道，忧念何时巳。
旅兴 其三十九,元末明初,刘基,乌鸣朝哑哑，鹊鸣暮啾啾。闻鹊既不喜，闻鸟复何忧。世人务苟得，君子绝外求。沧浪迅风波，无风即安流。胡为自冰炭，以贻达者羞。
旅兴 其四十,元末明初,刘基,严风萃群有，蝇蚊亦无多。所憎虽去眼，若此岁晏何。中夜揽衣裳，起视星与河。出云未还山，落叶早辞柯。沉思不成寐，太息继以歌。
旅兴 其四十二,元末明初,刘基,秋山青如烟，秋月白如水。登高俯空旷，咫尺见千里。悠悠孤云行，袅袅凉风起。凉风吹客衣，客心随风飞。愿作沧海潮，朝来莫还归。
旅兴 其四十五,元末明初,刘基,久旱草不生，一雨青满地。新荑与旧蘖，好丑各自媚。喈喈黄莺吟，习习玄鸟至。闲庭人迹稀，白日澹清气。平生孟公绰，庶足无妄觊。但愿长若斯，拨置身外事。
旅兴 其四十六,元末明初,刘基,江城夜来雨，雷音亦何砰。今晨视郊原，草木皆发荣。双双布谷儿，来我墙上鸣。园蔬犹可艺，无忘及时耕。倦翮得安巢，感荷天地生。
旅兴 其四十八,元末明初,刘基,秋高潦水涸，旻天亦凄清。枯箨响悲音，羁虫振余声。曀曀落日晖，惨惨游子情。风林无定枝，驰车鲜安旌。自愧匪贤达，默默嗟其生。
旅兴 其四十九,元末明初,刘基,山鬼处幽壑，自分不见天。宁知无私照，及此暗井泉。倦鸟思故林，穷鱼思故渊。感荷实难忘，庶其保终年。
旅兴 其五十,元末明初,刘基,铩羽畏高风，疲马厌长道。玄阴促暮节，何物能不老？自非松柏质，敢冀出众草。登山临流水，及此晴日好。春芳蔼兰蕙，秋实栗粳稻。黄精肥可食，石泉清可澡。荣名何足言，息心以为宝。
过苏州 其一,元末明初,刘基,姑苏台下垂杨柳，曾为张王护禁城。今日淡烟芳草里，暮蝉犹作管弦声。
过苏州 其二,元末明初,刘基,姑苏台下垂杨柳，落叶萧萧日暮风。天地山河有真主，迎来送往总成空。
过苏州 其三,元末明初,刘基,忆昔吴宫无事时，满城杨柳舞西施。如今柳尽西施死，恨杀当年陌上儿。
过苏州 其四,元末明初,刘基,陌上清歌最可听，谁知此是断肠声。就中更有杨枝曲，恨杀昏鸦及晓莺。
过苏州 其五,元末明初,刘基,虎丘山下月朦胧，阊阖门前动地风。子夜一声琴一阕，杜鹃声在碧云中。
过苏州 其六,元末明初,刘基,灯映前窗纸不鸣，四邻无语犬号声。南阳巳起为霖了，何用人间更得名。
过苏州 其七,元末明初,刘基,满地寒风满面尘，荒烟白草旧通津。晏安酖毒俱亡国，可但西施解误人。
过苏州 其八,元末明初,刘基,成败由天众所知，乌江拔剑更何疑。谁言碧海剸蛟手，也学临春井底儿。
过苏州 其九,元末明初,刘基,小雨如膏渍陌尘，一沟寒碧晓生鳞。余年巳自无多子，更向途中见早春。
漫成 其七,元末明初,刘基,萱草花空发，丁香子又生。浮云无处所，孤月不须明。
漫成 其九,元末明初,刘基,望帝千年魄，声声是泪流。空庭无竹树，省得一春愁。
老病叹,元末明初,刘基,我身衰朽百病加，年未六十眼巳花。筋牵肉颤骨髓竭，肤腠剥错疮与瘸。人皆爱我馈我药，暂止信宿还萌芽。肺肝上气若潮涌，旧剂再歠犹淋沙。有眼不视非我目，有齿不齧非我牙。三黄苦心徒自瘵，五毒浣胃空矛戈。因思造物生我日，脩短巳定无舛差。琚瓆不能使之少，卢秦焉能使之加。攻犀盬朽各有分，凫悲鹤悼何缪耶。不如闭户谢客去，有酒且饮辞諠哗。
漫成,元末明初,刘基,老去知心更有谁，愁将短发对花枝。花残更发新春叶，发白空垂满面丝。纵酒放歌怜往日，倚阑听雁立多时。若为化得抟风翮，汗漫东西信所之。
有感 其一,元末明初,刘基,物换星移事巳迷，重来旧处惑东西。可怜如镜天边月，独照栖乌半夜啼。
有感 其二,元末明初,刘基,焚书千古讶嬴秦，逃难茫茫走缙绅。尚忆商山近京洛，白头容得采芝人。
有感 其三,元末明初,刘基,甲楯孤栖死不疑，那将宗社换西施。想应尝胆秋风夜，恰似无忘携李时。
有感 其四,元末明初,刘基,鸿雁来时月满天，客途僮仆自相怜。荒村触眼惟茅屋，榆柳萧疏起暮烟。
有感 其五,元末明初,刘基,黍穗高低菊有华，廛居恰似野人家。夕阳日向西墙过，只为微生换鬓华。
有感 其六,元末明初,刘基,鱼盐充牣稻粱肥，谁寤繁华是祸机。日暮无人唁亡国，寒鸦犹带夕阳飞。
有感 其七,元末明初,刘基,漫漫阳春不见秋，人生得意总忘愁。茱萸谢尽芙蓉发，清夜吹笙月满楼。
古歌 其一,元末明初,刘基,红葵高花高以妍，清晨方开夕就蔫。美人迢迢隔山水，可望不见心茫然。花开花落日复夜，惟觉新年非故年。人生百岁花一度，何不作乐令人怜。
古歌 其二,元末明初,刘基,旧花欲落新花好，新人少年旧人老。佳人见此心相怜，举觞劝我学神仙。我闻神仙亦有死，但我与子不见耳。秪言老彭寿最多，八百岁后还如何。
古歌 其三,元末明初,刘基,双燕双飞入我堂，衔泥养雏何太忙。养得雏成却飞去，双燕双飞复如故。东园桃李春萋萋，日华烘露生紫霓。一朝实熟付人采，叶枯枝折空成蹊。
夜泊桐江驿,元末明初,刘基,伯夷清节太公功，出处非邪岂必同。不是云台兴帝业，桐江无用一丝风。
松叶酒歌寄梁安宅,元末明初,刘基,道人赠我松叶酒，味似琼浆色琼玖。咽之骨爽神魂清，令我寿同金石久。我生疏懒无所能，瘦皮黏骨危崚嶒。病来啖药犹啖水，梦寐恍惚风中灯。常闻徂徕有嘉木，玄醴涤濯黄露沐。上有菟丝扬翠旌，下有茯苓蹲白鹿。咀华嚼叶咽以津，岁久定化肠为筋。便从偓佺觐黄帝，身骑肉角青骐驎。我欲求之百忧集，满眼蚊蝇随出入。踆乌箭逝纤阿急，日暮空瞻邓林泣。道人此酒还有方，我欲与子同徜徉。世上神仙亦何限，留侯辟谷应未晚。
侍宴钟山应制,元末明初,刘基,清和天气雨晴时，翠麦黄花夹路岐。万里玉关驰露布，九霄金阙绚云旗。龙文騕袅骖鸾辂，马乳蒲萄入羽卮。衰老自惭无补报，叨陪仪凤侍瑶池。
秋怀 其一,元末明初,刘基,东风吹晨霞，初日垂白足。湿烟屯檐栋，飞雨鸣朴樕。厌厌叶就黄，萋萋草还绿。索居谢喧嚣，庭绝车马躅。念来多所怀，追往不可复。懒随老共至，病与年相促。省躬惭寡尤，守分无望福。驽骀立皂枥，敢慕骐骥逐。
秋怀 其三,元末明初,刘基,空阶走穴蚁，荒垤唳巢鹳。阴氛方腾达，密雨巳弥漫。沉沉翳光景，昧昧感昏旦。林鸦湿休飞，檐雀饥相唤。跬步隔关河，四望空慨叹。悽悽衣裳单，戚戚岁年晏。微生如石火，徒劳暂时焕。永寤烂柯人，万事一梦幻。
秋怀 其四,元末明初,刘基,清晨启扉坐，微风动游龙。离离墙上花，切切砌下蛩。喓喓自成音，灼灼各有容。四序迭推移，衰病情所钟。身羸足巳弱，有愿不得从。愧负天地生，怆悢填心胸。
秋怀 其五,元末明初,刘基,蟋蟀巳在宇，鸿雁方来宾。天秋风露寒，阴谷何时春。欲为商声歌，恐惊梁上尘。衡门掩仲蔚，庶用存吾真。
秋怀 其八,元末明初,刘基,薄云散高风，天色青如染。盈庭露辉辉，当窗星燄燄。寒来爱兰釭，暑往却筠簟。忧思浩无际，起坐数更点。晦明相代谢，避盈乃无歉。未尝陟孟门，谁识行路险。贾害岂无因，戒之在怀琰。冥豫何可长，用之以自检。
题谢皋羽传后,元末明初,刘基,阮籍哭穷途，墨翟哭素丝。贾谊上书期寤主，卞和抱玉无人知。人生有情不可塞，谢生恸哭非狂痴。神奔鬼遁天地革，龙鱼猫虎三辰黑。黼裳玄衮换毡裘，鞮唱羌歌满中国。生也何辜逢此时，有才不用空男儿。伯益丘墟管仲没，孤根弱植谁扶持？既不能学申胥顿首血沾臆，却吴再建荆社稷。又不能学邹衍长号彻帝关，飞霜六月凄燕山。空将泪洒荒冈雨，添作秋涛撼江浦。君不见杞梁之妻善哭夫，哭得城崩又何补？夜猿叫罢天晦冥，哭声摇动虚危星。潇湘竹死凤凰去，但见白波连洞庭。呜呼此士今安在，金石可销心不改。应将魂魄化精卫，衔取南山填北海。
秋感,元末明初,刘基,老病偏多感，宵长昼亦长。衣冠方谢暑，枕席巳惊凉。往事镌心在，新知过眼忘。篱边旧栽菊，岁晚为谁黄。
秋感,元末明初,刘基,日白天青木叶凋，云山漫漫故乡遥。石床坠露珠光动，碧砌幽花玉色销。十载故人俱土壤，五更归梦负渔樵。怀来忆往成惆怅，蔓草羁虫对寂寥。
悼废圃残菊,元末明初,刘基,旧菊将芜尚有根，高秋相顾耿无言。芳心不共青莎死，生态犹欺白露繁。要待灵均餐落蕊，从教元亮耻空尊。何人解识凄凉意，分付寒螀仔细论。
杂诗 其二,元末明初,刘基,白露出草根，颗颗如明珠。黄华炫金钱，亦复盈阶除。闲居无尤物，玩之聊可娱。衡门不必扃，此非众所须。但恐成薏苡，千载令人吁。
杂诗 其三,元末明初,刘基,服力徇穑事，矻矻望有秋。凌晨荷锄出，日入且未休。中夜看星辰，旱潦切所忧。西成告丰岁，珠玑满田畴。饱食幸可期，喜色欲盈眸。宁知霜雪早，零落不得收。荒畦委滞穗，槿篱挂空篝。斜阳照白发，短褐还饭牛。天命固如此，汲汲复何求。
杂诗 其四,元末明初,刘基,季世罕上寿，百岁为长年。轩皇不可见，颜冉复谁怜。安期乘彩虹，羡门驾紫烟。朝游蓬莱岛，夕宿曾城巅。常恐声风枝，摧折沧海田。徒令骊山客，想望称神仙。
杂诗 其五,元末明初,刘基,月明栖鸟动，月暗栖鸟定。茅鸱潜枳枸，大眼挂宵镜。皇天生万物，一物畀一性。遂令盖壤间，扰扰事争竞。喧呶穷日夕，岂不慁天听。化工虽云巧，为法秪自病。沉思令人嗟，欲问谁与应。
杂诗 其七,元末明初,刘基,速成非良器，骤得难久好。桃李望春舒，亦复迎秋槁。蕣英耀朝日，未夕委蔓草。饥农种植禾，自庆得食早。岁暮寒凛冽，衡门净如扫。瀛洲对方壶，弱水为池沼。不有千年花，安得如瓜枣。徐市驾楼船，轻帆迅如鸟。仙人倘可见，常恐三光老。寄书附文鳐，碧云空缥缈。
旧在杭时为冷起敬赋泉石歌乱后失之今起敬为恊律郎邀予写旧作已忘而记其起三句因更足之,元末明初,刘基,君不见吴山削成三百尺，上有流泉发苍石。冷卿以之调七弦，龙出太阴风动天。初闻涓涓响林莽，悄若玄宵鬼神语。玲然穿崖达幽谷，竽籁飕飕振乔木。永怀帝子来潇湘，瑶环琼佩千鸣珰。女夷鼓歌交甫舞，月上九疑啼凤凰。还思娲皇补穹碧，排抉银河通积石。咸池泻浪入重溟，玉井冰凘相戛击。三门既凿龙池高，三十六鳞腾夜涛。丰隆咆哮震威怒，鲸鱼揵尾惊蒲牢。倏然神怪归寂寞，殷殷余音在寥廓。鲛人渊客起相顾，江白山青烟漠漠。伯牙骨朽今几年，叔夜广陵无续弦。绝伦之艺不常有，得心应手非人传。忆昔识子时，西州正繁华。筝笛沸晨暮，兜离僸佅争矜誇。子独倘佯泉石里，长日松阴净书几。取琴为我弹一曲，似掬沧浪洗尘耳。否往泰来逢圣明，有虞制作超茎英。和声恊律子能事，罔俾夔挚专其名。
秋夜听冷恊律弹琴分韵得夜字,元末明初,刘基,秋清众籁寂，华月耿遥夜。玉琴奏瑶席，逸响发高榭。微微风入林，稍稍泉出罅。关关黄鸟春，嘒嘒玄蝉夏。幽忧北酆语，赫怒西楚咤。初疑广寒府，和銮起仙驾。忽惊龙腾霄，雷电劈太华。凄凉汉宫女，万里异国嫁。逍遥商山老，芝歌意闲暇。斯须变暄凉，要妙夺造化。终焉返淳朴，瑚琏在缫藉。郑卫失其淫，仪秦失其诈。虎狼失其攫，乌鸢失其嚇。大音信希声，余美甘如蔗。持此涤尘心，永与筝笛谢。
青罗山房歌寄宋景濂,元末明初,刘基,若有人兮乃在大江之南，浙河之东。连山掎拔瀛海上，上与河鼓天津通。忆昔四女下天来，遗鬟堕剃根庞鸿。仙华杰出最怪异，望之如云浮太空。嵚崟峛崺齾齧不可上，荟蔚杂树昏朣胧。虎龙咆号猿鹤叫，山鬼呵歘生悲风。嗟哉若人兮，胡为乎其中！梁檀楠兮柱桂枫，结青萝兮以帡幪。不剪不伐兮，不盬以攻。晨岚暮蔼滴晴雨，烟条雾叶相蒙茏。縿縿兮纚纚菶菶兮蓬蓬。缭纠要绍兮，若苍龙垂胡降玄穹。棽丽披离兮，若翠鸾振迅飞蕤氃。鹂黄和鸣桑扈应，髣髴牙旷之丝桐。幽泉发窦锵玲珑，六月赤日收蕴隆。阳凌阴蓄春融融，岩花涧草纷白红。有时皇初平清夜，骑羊朝帝君琼蕤，羽盖冰玉佩，华月闪烁光成虹。松吹笙兮竹舞翿，影旆旆兮声沨沨。娱目悦耳兮乐不可言。世间尘土何梦梦。山有芝，隰有葑，石凿凿兮水漴漴。猗若人兮美且充，饥食倦息兮可以保我躬。逍遥兮栖迟，又何必访广成于崆峒。
送姚伯渊之清溪河泊所任,元末明初,刘基,清溪之水通秋浦，石白水清鱼可数。鲦鲿鯩鲢鲂与鱮，小鱼如针大如杵。侵晨渔艇浮空来，千夫撒网云烟回。鸣榔击楫声如雷，水怪駾啄珠宫开。课鱼使者矢鱼急，冯夷嘘唏龙母泣。琴高赤鲤纵有神，何暇超腾作人立。吾观大江之中有壮鱼，名曰海狶头如猪；群行九十其朋徒，喷沫成雨倏歘肓风俱。旌阳仙人上天去巳久，平地波涛随处有。春渊潜鳞陟负冰，时哉罔俾虞人后。小鱼琐碎獭所捐，大鱼多膏秪自煎。君不见振振鹭白白如玉，沙头见鱼饥不啄。一朝飞上瑶华池，紫鹓黄鹄相追随。俯视秃鹤垂六羽，还共野乌争腐鼠。
旅夜 其二,元末明初,刘基,昨夜起观星，月在杨板上。今宵不见月，星影空摇漾。羽虫飞拂户，灯吐孤火壮。伫立掩衡门，愁来独惆怅。
旅夜 其三,元末明初,刘基,客愁常突兀，今夜灯花生。虽知无喜报，愁亦暂时平。解襟成独寝，留灯待天明。喜固不可求，客心恒畏愁。
道士周玄初鹤林行,元末明初,刘基,鹤林道士轩辕徒，以飙为轮雷为舆。开山养鹤作骐骥，上下二仪周六虚。雏成洗髓扶桑窟，缟练羽毛镠铁骨。声飘碧落玉清扬，影拂太微云灭没。永夜月明风满林，竹柏戛击笙箫音。云是旌阳许县令，蹑蹻佩剑来相寻。靡蓱西枝摇倒景，借去林间两丹顶。伐蛟北海奠玄冥，斩蜃南讹封浪井。上穷列缺旁九围，却过度朔山中归。归来赠我桃树枝，朱衣赤郭手所持。令我鞭龙抶虓虎，摄缚臊魃如奴虏。授我尧时松子诀，转睛出电嘘成雨。钟山秀色连冶城，百花绕屋风泠泠。焚香独坐诵真诰，坠露点滴流华星。土伯骏奔从号令，鹤鸣闻天空谷应。寥阳宝殿歌步虚，河汉当窗回斗柄。嗟子衰朽杂病攻，盈颠素发吹秋蓬。空余硬骨如瘦鹤，因子致意浮丘公。
为詹同文题浙江月夜观潮图,元末明初,刘基,君不见四时平分成岁功，以秋继夏独不同。炎官挟长握天柄，七月赤日熺玄穹。蓐收抱钺蹲白水，野气赫赫摅赪虹。阳侯喘汗河伯暍，少昊上诉愁天公。会须万物长养遂，期以仲月虚宵中。此夜姮娥魄正满，命驾四蟾骖两駥。指挥禺强出玄渚，荡涤歊熇清霾蒙。河汉发源牛斗下，曲江上与天津通。初看屸发起溟徼，如曳组练来于东。渐闻殷驎鼍鼓发，倏忽万雷声撼风。天吴掉尾出溟涬，马衔扬鬐招海童。霓旌缟帐鹭羽帱，瑶台十二浮空濛。蕊珠仙人乘玉辂，腾驾鹤鹄飞氋氃。长庚歘霍掞光耀，灵母扶龙嗥戛铜。宓妃起舞素女从，琼佩綷縩云帡幪。冰绡雾縠纷飒纚，霜旂雪幡高翳空。鲸鱼呀呷鲛鳄遁，蒲牢哮吼冯夷宫。瞿唐巫峡起平地，滟滪若象鏖回潨。先驱巳过赤亭嶂，后从始发龛山谼。商声爽淅合群籁，泽国凛凓寒欲冻。先生玩月坐楼上，夜气澄寂神和冲。凭阑快睹烦暑退，呼儿命酒浇喉咙。自舞自歌歌自作，月照白发三千总。歌声迤飏林壑应，竹树戛击丝与桐。渊鱼跃波栖鸟作，紫桂绕屋清香融。君歌曲终响未终，我歌激烈留征鸿。瞠眸相视俱老矣，况有众病来交攻。圣明天子御宇宙，威惠与天相比隆。首丘倘许谢鞿绊，犹有古月光朣胧。行当唱和三百首，末与潮汐流无穷。
病眼作,元末明初,刘基,君不见，昔日方相氏，黄金为四目。精光倏昱夺长庚，导者趋风观者肃。一朝竣事归有司，委弃尘埃同朽木。我生两眼粗能视，要探天根窥地轴。论价未止连城璧，傅声共推天下独。宁知用誉贵含章，鬼物由来阚高屋。三彭上谇三卢闻，乘时作衅何其速。吴回炽炭煎赤汗，灌注清扬发炎燠。赫如巨鳟出渊沦，褧若锦衣蒙绮縠。泪渍红桃浥露开，旂昏丹雀披烟宿。鹧鸪呼雨荔支垂，布谷啼山蓬蔂熟。雪深太白脒碧鸡，雾苦瑶台落黄鹄。自分衰年已无几，膂力卒单筋脉缩。春荣秋悴两茫茫，柳绿花红非所逐。天公若复可怜生，乞与寸光分粟菽。无劳指点某在斯，不用南阳潭上菊。
秋日即事 其一,元末明初,刘基,秋风吹雨冷翛翛，阶下金钱烂漫愁。鸿雁不来巢燕去，草虫辛苦独知秋。
秋日即事 其五,元末明初,刘基,春华秋草两悠悠，素发多情却满头。落叶自随流水去，远山空带夕阳愁。
秋日即事 其六,元末明初,刘基,垂垂密雨亸脩杨，点点青苔绘短墙。不是雁声天畔过，争知今日是重阳。
秋日即事 其七,元末明初,刘基,秋气萧条宋玉悲，西风唯有雁相宜。秦淮岸上青青草，想见繁霜未落时。
秋日即事 其八,元末明初,刘基,寒星无数月如钩，槁叶呼风入敝裘。人世可怜唯有老，镜中憔悴梦中愁。
秋日即事 其九,元末明初,刘基,挂壁青釭照不眠，相看到此亦堪怜。露寒霜重残萤尽，肠断秋风忆往年。
秋日即事 其十,元末明初,刘基,病眼昏昏四顾迷，独行浑似雪中鸡。花开叶落真成梦，愁听门前过马蹄。
秋日即事 其十一,元末明初,刘基,槿华数树夕阳时，收拾秋光在短篱。自紫自红还自碧，祗应独有暮蝉知。
秋日即事 其十五,元末明初,刘基,北风吹雁过萧萧，旅馆青灯共寂寥。蓬鬓一时成白雪，老来禁得几秋宵。
赠杜安道,元末明初,刘基,忆昔天兵伐荆楚，舳舻蔽江齐万橹。欢声激烈似雷霆，猛气炰炰震貔虎。拔栅皖城犹俯拾，探穴九江无险阻。明年大战康郎下，日月坱圠相吞吐。冯夷蹋浪群水飞，巨鳌掉首三山舞。云随太乙拥锋旗，鼍为丰隆作灵鼓。将军金甲箭攒猬，战士铁衣汗流雨。火龙熺燄绛天衢，燧象豗烟煎地府。鲸鲵既剪搀抢落，草木熙阳鱼出谷。当时从臣皆俊良，近侍共推徐与杜。或操陈子之刀镊，或负伊公之鼎俎。艰难出入矢石下，鞠躬尽力无摧阻。夙兴夜寐事一人，小心不贰帝临女。只今四海同车轨，葑菲罔遗遵往古。琼琚赤芾簉鹓行，鞍马禄食光门户。天鸡一声金阙启，龙颜有喜常先睹。顾我愚疏忧患集，病骨崚嶒蒸溽暑。兴来怀旧倚长歌，星星两鬓丝千缕。
春夜一首,元末明初,刘基,春夜迢迢，微风不兴。六合无氛，银河欲冰。月流素波，星回玉绳。孤坐不寐，忧思相仍。壮年巳谢，昔非莫惩。如彼老马，心念超腾。道路崎岖，劢不可能。俯拨红炉，仰剔青灯。欲与晤语，谁其我应。
青阳一首,元末明初,刘基,青阳俶载，白日孔昭。草生于野，华发于条。随气成形，或蕊或翘。眷眷兴怀，中心飘摇。麦有雉雊，藻有鱼跳。嘤鸣在树，磬管箫韶。驾言出游，以犹以陶。皤不可髫，箨不可夭。自非松柏，不能后彫。来者弗畏，往者其消。
新春,元末明初,刘基,昨夜东风来，吹我庭前柳。柳芽黄未全，草根青巳有。鹁鸠屋上鸣，劝我尝春酒。我发日巳白，我颜日巳丑。开樽聊怡情，谁能计身后。
鸡鸣一首赠宗文侄,元末明初,刘基,鸡鸣朝晖，草露未晞，巢鸟于飞。鸡鸣夕阴，草露淋淫，鸟归于林。鸡鸣匪司时，鸟举匪有期。氓之蚩蚩，盖亦何思？朝露白如玉，我不敢躅，恐湿我足。夕露光如珠，我不敢踰，恐湿我裾。谁谓河弗广，可航可荡。风波无期，不如勿往。谁谓林弗幽，可遨可游。豺虎无虞，不如勿由。中田有禾，园有树麻。发石有泉，可以为家。中田有麦，园有树核。采山有蔬，可以为宅。
送金华何生还乡觐省 其四,元末明初,刘基,楼外桃花红锦披，当花把酒映花枝。慈亲饮酒看儿笑，记摘桃花洗面时。
有泉在山一首,元末明初,刘基,有泉在山，爰注为壑。膏火自煎，一室之烛。蔚彼茂林，有檀有松，有梓有桐。可以为车，可以为宫。有泉在山，爰注为渊。膏火之烛，维以自煎。蔚彼茂林，有柞有棫，有樗有栎。可以为薪，可以为杙。
春日杂兴 其三,元末明初,刘基,春雾冥冥木叶稠，苍鹰拂羽化为鸠。莫将松桂夸桃李，柱下先生早白头。
春日杂兴 其四,元末明初,刘基,日自西驰水自东，落花飞絮总随风。旧巢燕子今何处，烟雨庭台似梦中。
春日杂兴 其六,元末明初,刘基,细雨冥冥昼掩扉，更无芳草有垣衣。人生一世邯郸梦，老病无眠梦亦稀。
春日杂兴 其七,元末明初,刘基,雨隐沧江雾隐山，乡关迢递寄书难。病来只盼春风到，不拟春风晓更寒。
春日杂兴 其八,元末明初,刘基,日出江空晓气柔，白蘋风起渚烟收。夜来一饷三更雨，送尽飞花入海流。
感春 其三,元末明初,刘基,日暮东风起，沧江水微波。水深不可涉，路远将柰何。蘼芜叶巳齐，故乡隔山河。盛年难再得，芳意其蹉跎。
感春 其四,元末明初,刘基,朝采山上蕨，暮采涧底薇。虽无粱肉味，聊可以御饥。羔羊荐美酒，饱食同豢牺。玄庐苟未闭，彼此谁是非。
感春 其六,元末明初,刘基,人生多忧患，死去百患消。但恨不便得，无由脱鞿镳。浮荣众所贵，何异掠草焱。一生与一死，一夕复一朝。周器忌盈满，老子戒矜骄。园林无恒芳，江海有回潮。委心从大化，庶几永逍遥。
枯树图,元末明初,刘基,道傍古树身半枯，白蚁穴根虫穴肤。风摧雨撼霜雪冻，断石臲卼无人扶。忆昔勾芒肇初政，百卉腾达随呵嘘。新柯荏苒旧柯壮，雾露膏沐光如濡。黄鹂翡翠语娇滑，桑扈戴胜鸣相呼。白鹤来巢鹿止荫，匠石愕睨争叹誉。宁知忧患生旦夕，野火倏忽起不虞。燎原烈焰难向迩，孰问柞栎杉与槠。枝燔叶焮根半赤，朽腐瞒液非时须。山林摇落岁方晏，聊以薜荔为衣袽。呜呼广厦栋梁具，委弃草莽同薪刍。皇天未必替生意，更盼玉烛回旸乌。
即事,元末明初,刘基,春半余寒似暮秋，掩门高坐日悠悠。树头独立知风鹊，屋角双鸣唤雨鸠。芳意自随流水逝，华年不为老人留。浮花冶叶休相笑，自古英贤总一沤。
遣兴,元末明初,刘基,江上潮来风捲沙，城头毕逋乌尾讹。燕泥半湿昨夜雨，蛛网忽粘何处花。孤坐日月自闲暇，出门岐路空交加。漫将白发对芳草，目送去鸿天一涯。
儿牧牛,元末明初,吴志淳,儿牧牛，丰林清润纵尔游。长鞭短策莫轻举，从渠饮齧饱即休。老幼年年仰衣食，耕种田园藉牛力。早夜单衣自饭之，祇恐春来或牛瘠。日日丁宁语牧儿，老翁饷尔当及时。笼禽吹笛任相学，慎勿将牛尝苦之。牛不耕田廪无粟，淮上三年食人肉。
春日遣怀二首 其一,元末明初,吴志淳,四顾山河归一统，明君文德似唐尧。幽燕地阔干戈息，吴楚春深雨露饶。中古衣冠存旧制，南来律令有新条。腐儒击壤茅檐下，为拟讴歌答圣朝。
春日遣怀,元末明初,吴志淳,贫病相兼气未舒，田园虽少乐耕锄。为儒已入他州籍，垂老频收故国书。夜雨湖山人去后，春风门巷燕来初。潘生喜遂闲居志，阮籍从教礼法疏。
夏日园中清暑二首 其一,元末明初,吴志淳,青山地僻车马稀，十载倦游歌《式微》。傍溪卜筑面流水，拂石展簟消炎晖。老翁过从就蔬食，幼女补缀成絺衣。西亭去家苦不远，日暮共逐渔樵归。
夏日园中清暑二首 其二,元末明初,吴志淳,东湖万顷波渺茫，人家多在云水乡。《竹枝》调短阿家女，《桃叶》歌长何处郎。疏林归鸟度花影，近水流萤浮竹光。东山坐待月已出，不觉凉露沾衣裳。
春游三首 其一,元末明初,吴志淳,湖上轻风吹柳丝，湖边细雨湿花枝。百年总有三万日，一日都来十二时。杜老每寻崔氏宅，山翁偏爱习家池。乘闲取醉真吾事，度水看花也自奇。
春游三首 其二,元末明初,吴志淳,山中兰麝香满林，故人清游能远寻。燕来已觉社日近，寒退始知春意深。山光入眼凝远翠，华影到湖生夕阴。慈云咫尺不一去，薄暮还家空复吟。
春游三首 其三,元末明初,吴志淳,上日开筵曲水滨，年年相忆在兹辰。千家榆火催寒食，万点杨花照暮春。紫燕却归寻旧主，黄鹂到处唤游人。东来巢父如相问，为觅风流贺季真。
题小山水景二首 其一,元末明初,吴志淳,十年小隐在青山，喜有东湖屋数间。门外白云常在眼，此身浑似钓舟闲。
题小山水景二首 其二,元末明初,吴志淳,小舟何处问通津，二月东湖柳色新。老向天涯频见画，一枝曾折送行人。
十二月乐词（并引） 其一 正月,元末明初,孟昉,上楼迎得春归，暗黄著柳依依。弄野轻寒似水，锦床鸳被，梦回初日迟迟。
十二月乐词（并引） 其一 二月,元末明初,孟昉,劳劳胡燕酣春，逗烟薇帐生尘。蛾髻佳人瘦损，暖云如困，不堪起舞缃裙。
十二月乐词（并引） 其一 三月,元末明初,孟昉,夹城曲水飘香，扫蛾云髻新妆。落尽梨花欲赏，不胜惆怅，东风萦损柔肠。
十二月乐词（并引） 其一 四月,元末明初,孟昉,依微香雨青氛，金塘闲水生蘋。数点残芳堕粉，绿莎轻衬，月明空照黄昏。
十二月乐词（并引） 其一 五月,元末明初,孟昉,沿华水汲青尊，含风轻縠虚门。舞困腮融汗粉，翠罗香润，鸳鸯扇织回文。
十二月乐词（并引） 其一 六月,元末明初,孟昉,疏疏拂柳生裁，炎炎红镜初开。暑困天低寡色，火轮飞盖，晖晖日上蓬莱。
十二月乐词（并引） 其一 八月,元末明初,孟昉,吴姬鬓拥双鸦，玉人梦里归家。风弄虚檐铁马，天高露下，月明丹桂生华。
十二月乐词（并引） 其一 九月,元末明初,孟昉,鸡鸣晓色珑璁，鸦啼金井梧桐。月坠茎寒露涌，广寒霜重，方池冷悴芙蓉。
十二月乐词（并引） 其一 十月,元末明初,孟昉,玉壶银箭难倾，缸花凝笑幽明。霜碎虚庭月冷，绣帏人静，夜长鸳梦难成。
十二月乐词（并引） 其一 十一月,元末明初,孟昉,高城回冷严光，白天碎堕琼芳。高饮挝钟日赏，流苏金帐，琐窗睡杀鸳鸯。
十二月乐词（并引） 其一 十二月,元末明初,孟昉,日光洒洒生红，琼葩碎碎迷空。寒夜漫漫漏永，串销金凤，兽炉香霭春融。
十二月乐词（并引） 其一 闰月,元末明初,孟昉,七十二候环催，葭灰玉琯重飞。莫道光阴似水，羲和迂辔，金鞭懒着龙媒。
为袁一无题扇,元末明初,顾观,月中仙子种娑罗，树底遥山隔绛河。吹落秋声向何处，紫干窗户晚凉多。
过松江诗,元末明初,顾观,吴淞三万六千顷，震泽与之俱渺茫。鸿雁一声天接水，蒹葭八月露为霜。秋风漫引渔人笛，落日偏惊贾客航。三十年前此来往，尘缨犹未濯沧浪。
太白醉归图,元末明初,顾观,歌成芍药倒金壶，并辔宫官马上扶。乐部余音随彩旆，仙班小队下清都。长庚万丈文章焰，后世千年粉墨图。江左青山旧时月，一杯谁慰客坟孤。
送刘彦英,元末明初,顾观,江右衣冠如向日，黑头兄弟亦还家。重经白下桥边路，颇忆玄都观里花。暮雨疏帘飞旧燕，暖风芳树哺慈鸦。弓旌处处求岩穴，未许行吟玩物华。
吴彦明秀樾堂,元末明初,顾观,出郭卜居何所似，杜陵浣花溪水头。桤林吟风草堂静，楠树接叶茅亭幽。每从图史慰岑寂，复有琴尊陪燕游。平生我亦爱清赏，他日访君须买舟。
吴山白塔寺,元末明初,郑洪,江山襟带尚依然，王气销沉已百年。八叶龙孙东渡海，六宫虎士北归燕。铜驼荆棘荒山里，石马莓苔落照边。玉柙游魂飞劫火，五陵无树不啼鹃。
周玄初来鹤诗,元末明初,郑洪,绿章朝帝驾云车，白鹤从天下玉除。赤壁已无身后梦，丹丘应有寄来书。五鬣松阴秋落落，三花树影夜疏疏。琴心三叠蓬莱浅，两翼刚风响佩裾。
题已上人墨梅,元末明初,郑洪,故园梅树三年别，长忆看花溪雪晴。巧出疏篱便萧散，近遭碧水更分明。扬州何逊足诗兴，茅屋己公无俗情。画图忽见转愁绝，遥想月华枝上生。
赏梨花命妓行酒歌词为赋此,元末明初,郑洪,潇洒东阑一树春，雪肤冰骨月精神。朝云著处迷诗梦，暮雨来时想玉人。华屋洗妆歌小小，银瓶推枕唤真真。紫微阁下繁华处，芍药荼蘼总后尘。
幽致轩,元末明初,郑洪,花落晴窗燕拂檐，蕙牙兰叶翠纤纤。幽谷与云通小径，清波四月映疏帘。
题孟宗振惠麓小隐,元末明初,高明,汴水东边杨柳花，春风散入五侯家。繁华一去江南远，闲汲山泉自煮茶。
题支离叟,元末明初,高明,钱塘门里支离叟，短发萧疏色黧垢。雪霜岁晚结轮囷，风雨年深增老丑。挫箴糊繲总无能，欲与冥灵齐上寿。天公怒此怪且懒，敕遣灵官下搜取。勾娄吉利忽飞来，虎倒龙颠尽灰朽。女萝飘腾白鹤去，琥珀迸裂青羊走。繁阴已逐谢仙车，枯干徒存韦偃手。迩来好事犹痛惜，叹息形模无复有。宁知百年皆梦幻，静看万变互纷糅。荣枯相寻无已时，成坏有数原非偶。南山谁信梓化特，昆仑俄惊柳生肘。朝菌何曾阅晦朔，棫朴那知避薪槱。全躯孰似栎社树，絜之百围今在否？人生根蒂不可牢，况为草木计近久。野客空叹倚江楠，老奴谩泣琅琊柳。寒烟落日西湖边，衰草荒庐园数亩。不见当时铁门限，春蚓秋蛇徒蚴蟉。玄云飞尽墨池空，直寄亭前谁酹酒。
和李别驾赏牡丹,元末明初,高明,绛罗密幄护风沙，莫遣牛酥污落花。蝶梦不知春已暮，鹤翎还似暖生霞。诗成金字怀仙客，手印红脂出内家。独羡沈香李供奉，清平一曲度韶华。
绝句二首 其一,元末明初,王立中,梅粉凝娇不肯添，万云笼暝压重檐。江南可是春寒甚，十日东风不捲帘。
绝句二首 其二,元末明初,王立中,春波桥头柳似烟，越王城郭在西边。我家绕屋皆春水，尽日鸳鸯随钓船。
竹枝词,元末明初,王立中,孤山梅花开雪中，恰似阿侬冰雪容。不学画桥南畔柳，春来容易嫁东风。
福源精舍,元末明初,李延兴,京城六月日如火，风轩散发执书坐。顿嫌城市多烦嚣，欲买田庐何处可。素几茶瓯吹碧香，有客敲扉偶相过。为言越中好山水，厥土膏腴不偏颇。魏氏之子文贞孙，玉树临风色瑳瑳。读书浙水之东头，蒐今摭古以自课。夏盖湖光白涌云，福祈山气青浮座。三江帆上暮天长，八月潮平秋水大。亭边狝猿长如人，月黑林昏盗山果。桃源人家疑此是，洞口云深昼无锁。百壶满醉江南春，击缶高歌儿子和。西蜀少陵恒苦吟，南阳武侯尚高卧。文贞昔在贞观中，大节堂堂不终挫。好将旧学佐朝堂，行见英流振顽懦。索居何日赋归来，尽理遗书载轻舸。我昔耕牧岘山阳，门前水田足粇糯。十年道阻不可归，江上秋风茅屋破。旧栽松柏定成林，石墙竹梢添几个。向来耆旧安稳无，每一思之泪交堕。福源林壑倘见分，卜邻拟住山之左。客归好语仲远君，岁晚寄书烦报我。
渔阳客邸,元末明初,李延兴,城外云山浓似绮，屋里琴书静如水。石炉添火试松香，袅袅篆云飞不起。天涯倦客此停骖，茶灶烟销犹隐几。奚奴呼觉日平西，一片秋声响窗纸。
题画,元末明初,李延兴,山翠浮空初过雨，山麓晴云散芳渚。雾合长林生晓寒，人家更在林深处。涧泉六月翻松根，石洞千年隐仙侣。有谁共弈橘中来，无人问路桃源去。白烟遮尽青林花，野簌嫩香应可茹。清幽不减山之阴，只欠兰亭列觞俎。谁乎写此怪而奇，莽莽云山入毫楮。细看犹有遗恨处，胡不着我山之墅。我生本是丘壑姿，误落京尘几寒暑。小时耕牧岘山阳，闲从野人学种树。门前渔浦啼竹禽，屋上鹤巢走松鼠。独行采药日莫归，才得芝术一斗许。纵令服食不得仙，何若长年蓻禾黍。小村秋晚鸡正肥，大瓮春浮酒新煮。老翁醉舞儿子歌，笑语諠华忘宾主。此乐不见十许年，兵火煌煌照南楚。思归见画万感生，怅望风帆横浦溆。时清即好谢官归，全家移向山中住。
早过五门,元末明初,李延兴,霜白掖楼晓，寒鸦城上啼。微云阊阖外，斜月建章西。忧国心常切，成功计转迷。十年京阙下，贫病尚羁栖。
望海虞山得踪字,元末明初,李延兴,青山秋万叠，诗写晚愁浓。瀑断峰头路，云藏谷口松。药炉丹气上，经藏碧苔封。谁似仙翁静，阶前埽鹤踪。
和睦公九日韵,元末明初,李延兴,秋声横笛外，晓色画屏中。黄菊双头小，青山四面同。船冲官渡雨，木落市桥风。十日燕台路，途穷兴不穷。
窗灯,元末明初,李延兴,窗灯摇影细，城柝报更遥。白发愁偏重，丹心老未销。云阴笼月薄，秋气挟霜骄。归思如江水，滔滔逐逝潮。
春日郊行 其二,元末明初,李延兴,岸柳含烟碧，山桃喷火红。长松落晴雪，薄袂受暄风。伐木随樵子，携钱觅酒翁。犹胜狂阮籍，白首哭途穷。
读贾谊王粲传,元末明初,李延兴,白发悲王粲，青春羡贾生。万言词慷慨，一赋气峥嵘。吊屈心犹壮，依刘恨未平。怀贤坐长夜，斜月半窗明。
和友人韵 其一,元末明初,李延兴,乱臣倾庙社，祸本久胚胎。万里金城坏，千原铁骑来。人心今日异，天意几时回。痛哭英雄老，凄凉卧草莱。
和友人韵 其二,元末明初,李延兴,恩幸千年遇，艰危一旦遭。人材淹草莽，勋业付儿曹。死战酬明主，兼金买佩刀。归来衣甲破，虮虱费爬搔。
和友人韵 其三,元末明初,李延兴,月黑妖星现，云红战火然。鲁连终蹈海，乐毅又辞燕。痛哭怀明主，匡时倚大贤。那堪频眺望，白雁落霜天。
和友人韵 其四,元末明初,李延兴,秋气满龙漠，君王忽远巡。旌旗照天地，哀痛著丝纶。雨雪迷青野，风云动紫宸。汾阳忠烈大，一战熄兵尘。
咏怀 其一,元末明初,李延兴,白首殊方客，奔驰戎马间。时危忧母老，岁晚寄书还。冻雪连荒野，寒云出乱山。苍茫西日外，痛哭倚柴关。
咏怀 其三,元末明初,李延兴,辛苦怜吾弟，荒山久避兵。素书连月断，白发满头生。雪翳窗灯影，风涵戍鼓声。沉思忧百结，寂寞度残更。
咏怀 其四,元末明初,李延兴,妻子何时见，凄凉病转侵。虚传千里信，已负百年心。短帽飞霜满，空阶落叶深。白头吟正苦，回首泪沾襟。
夕次同川,元末明初,李延兴,鸦噪晚凉天，新晴景豁然。柳桥通水市，荷港入湖田。鹭影沙头月，人烟渡口船。相过又相别，书到是明年。
秋日杂兴,元末明初,李延兴,飞楼上倚泬寥天，野色荒凉万井烟。落日荷花白舫外，西风桂树画阑边。明妃夜泣琵琶月，宛马秋肥苜蓿田。千古河山几争战，一登高处一潸然。
赠时中,元末明初,李延兴,白首相逢寥落中，失声一哭暮途穷。霏霏江草愁边绿，寂寂宫花梦里红。海徼归心悬夜月，柴扉病骨卧秋风。人情任逐东流水，烂熳金樽莫放空。
河上,元末明初,李延兴,宛宛寒山入暮烟，河流直到寺门前。店头买酒风吹幔，浦口叉鱼雪满船。翻覆世情堪大笑，宽闲野屋得清眠。虚堂月色明如昼，独坐清弹五十弦。
题万松金阙图,元末明初,李延兴,衮冕曾迎凤驾来，烟沉金阙半蒿莱。霞蒸日气红初上，云压松阴黑半开。玉井霆轰龙起蛰，虚窗笙响鹤飞回。前朝事往云无迹，愁听江声入夜哀。
挽张及民老先生,元末明初,李延兴,寂寞城南一亩宫，百年遗响寄孤桐。巢由杖屦云山外，陶阮生涯酒榼中。祠壁鬼灯然夜雨，墓门翁仲啸秋风。招魂不隔泸沟水，泪洒霜林万叶红。
题垂虹亭壁,元末明初,李延兴,金樽绿酒荡晴空，花压双鬟舞袖红。莫唱何戡《渭城曲》，银筝呜咽怨秋风。
送白杨长老 其二,元末明初,李延兴,鹤随金锡忽飞还，踏遍吴云越树间。一发远峰斜日外，认来多是九华山。
晚至陈氏馆,元末明初,甘复,虚烟散华池，高蝉暮声咽。落景对闲眠，新秋入华发。素怀惬幽赏，微飔洒林末。为爱竹间凉，相过步庭月。
用道士韵寄彦忠,元末明初,华幼武,爱汝题诗枉问安，依依应念得无寒。江鱼满尺长相致，沙雁成行本不单。山径虎蹄新迹乱，风林鸡语晓光残。此时何限驰驱意，小字浑宜反覆看。
宿隐微山房,元末明初,华幼武,二月兰舟泊上宫，春云不雨玉坛空。苔生白石斑斑绿，鱼养丹池个个红。对酒烛分花底夜，出帘香散竹间风。高寒未觉仙台远，只比相逢似梦中。
寄赵易窗高士庆云冈上人,元末明初,华幼武,昨宵风雨酿春寒，晓色开晴露未乾。棋局定须寻李远，杖藜还肯过苏端。翻经坐榻呼龙守，点《易》虚窗倩鹤看。暂假飞凫挽飞锡，樵苏不爨罄交欢。
秋夜有感,元末明初,华幼武,泽国秋来夜气凉，飘零犹自未还乡。蟪蛄泣露梧桐井，络纬缫风薜荔墙。咫尺故园千里梦，乱离华发十年霜。仲宣楼上长回首，烽火连山欲断肠。
同前题下字韵二首 其一,元末明初,叶颙,叛军日骄横，六月反城下。长竿揭旌旗，群凶列行伍。兰江接金华，膏血腥草莽。老弱皆窜亡，奔驰实劳苦。崎岖扶父翁，艰难负儿女。万死获一生，行李何暇取。饥饿复惊惶，逢人语无绪。数里绝行踪，孤村尽禾黍。乱后始得归，飘零如逆旅。苍烟销荆扉，青苔封石础。多谢故山云，护我弹琴所。
同前题下字韵二首 其二,元末明初,叶颙,兵骄乱纪律，荡然无上下。虽乏哙等才，耻与哙等伍。江南久丧乱，州郡俱榛莽。况复此辈反，黎庶不胜苦。括囊索金银，杀人掠子女。元恶幸诛擒，所失宁复取。治乱如理丝，不理将失绪。治田当去蠹，不去终害黍。军容欲不惊，必先肃其旅。梁栋欲不倾，必先正其础。措置果合宜，何忧不得所。
题王秉彝乐善堂,元末明初,叶颙,结庐在人世，惟善以自将。宅兹幽迥地，远彼势利埸。古屋三四间，秋风白云乡。仁慈居壶奥，礼义为垣墙。庭种三古槐，门栽五垂杨。芝兰香四座，花蕊映两厢。光辉谢金碧，调饰辞铅黄。吟榻青峰边，钓石绿沼旁。窗前书万卷，膝上琴一张。客至亦不恶，茗碗与酒觞。客去但高卧，不梦封侯王。全无宠辱惊，常有声名香。胸中万念空，并此身世忘。秪存金石心，靡替刚毅肠。平生无所短，而亦无所长。平生不作恶，善亦无可扬。善恶俱两遣，长短未用量。傍人患不足，我乐殊未央。乐此山水丽，乐此松桂芳。乐此烟霞古，乐此风月良。丘园之胜概，泉石之膏盲。岂止乐吾庐，更乐斯民康。古今之遗范，天地之大纲。无一不自乐，其乐匪泛常。其乐善无尽，聊以名此堂。
听泉亭,元末明初,叶颙,枕石听山泉，看云度流水。水去动云根，泉鸣漱石齿。神清万窍风，梦破孤舟雨。彷佛中郎琴，泠泠响焦尾。中含太古音，分明合宫征。我老两耳聋，无心论臧否。世事不愿闻，高卧茅屋底。今朝偶听泉，爽气侵骨髓。毛发为洒淅，肝胆忽磊磈。取泉三咽之，顿失平生鄙。翩然欲凭虚，乘风学轻举。岂意下劣资，悟此清净理。喜极竟忘言，徐徐与泉语。慎勿恋空岩，寒烟锁秋渚。慎勿伴高人，幽赏无穷已。旦夕赴瀛洲，奔驰日千里。长空捲雪涛，声撼天地里。潜蛟既出游，苍龙亦惊起。恩波万丈长，大洗人间滓。岂独此亭中，但涤巢由耳。
男儿生明世,元末明初,叶颙,男儿生明世，学礼仍学诗。礼以知揖让，诗可知盛衰。上辅明主圣，下救斯民愚。坐食万钟禄，出驾驷马车。否则居岩邱，高卧秋风庐。谈笑理蓑笠，独钓西江鱼。
感怀,元末明初,朱希晦,自笑颓然一老翁，十年奔走鬓飞蓬。中原虎斗干戈满，四海人忧杼轴空。葛亮平生恢复计，汾阳材略中兴功。何当远望舂陵郭，佳气朝来正郁葱。
自叹,元末明初,朱希晦,匠石搜林弃樗散，不材何敢玷簪裾。家贫粗有千金帚，国难曾无一箭书。今日总戎师管葛，明时征士用严徐。野人不作功名念，欲效陶朱共养鱼。
白雁,元末明初,徐舫,出塞风沙不浣衣，要分秋色占鸥机。远书玉字传霜信，斜落银筝映冷晖。楚泽云昏无片影，湘江月黑见孤飞。当年系帛还苏武，汉节仍全皓首归。
桐君山二首 其一,元末明初,徐舫,仙驭乘鸾去不停，青山依旧抱荒城。风香药草春云暖，露冷桐花夜月明。县近故庐堪认姓，鹤归华表自呼名。千年往事俱尘土，时听樵林吹笛声。
送李顺文,元末明初,李延兴,维齐古青州，其地山水秀。尝遭国大祲，夹辅犹腋肘。宅土称上腴，财赋等浙右。奇阃久乃隳，完城失封守。妖盗起潢池，跳梁裒林棷。白昼烧通衢，戎马相践蹂。屋化飞尘灰，莽莽草木茂。往年大姓家，存者无八九。兵兴岁无虚，穑事废南亩。纷驰赤白囊，烈勋径何有。上贻国之忧，轸念夜达昼。简师行天诛，岌岌不敢后。秦中出精甲，长道屈群丑。言言七十城，易若摧瓦缶。大野熄烽烟，多士释介胄。两河关梁通，中原绝纷纠。行者如蚁旋，居者如辐凑。济南李征君，累年文献旧。躬耕食其力，园田如错绣。自经丧乱来，避地东西走。草食面削瓜，布絮体盈垢。先师有遗文，一一付君手。万死逃一生，收藏免脱漏。吾尝观其书，篇章灿琼玖。读之京华馆，霜月动虚牖。寻将刻枣梓，上俪钟鼎寿。古称贤弟子，君乎实无负。始予未相识，闻誉则已久。昨枉过山斋，衡扉竹外候。吐饭欣接之，笑语忘辰酉。论议悉超绝，白日云雾剖。读书不窥园，焚膏在研究。巢由尚羊裘，禄仕不挂口。譬之天马驹，不肯恋栈豆。裹粮出都门，归期迫夏首。春容耀桃李，川色润栲杻。太行入青云，千峰淡如帚。黄河浪卷天，风雨怒蛟吼。路经百战场，青苔白骨朽。抵家拜邱坟，狐狸上荒阜。俯仰成古今，野哭杂山溜。莫伤门祚衰，晚节当大就。立言绍前修，蚤夜猎文囿。为国植英才，民俗尽归厚。我家汉水上，昔别齿尚幼。艰危十余年，骨肉知在否。君归我何如，涕泗满衣袖。执手河之干，临风一觞酒。人生会合难，岂不怀亲友。相期保令名，良时不可久。
戊申岁间中清赏十景 其一 秋江明月艇,元末明初,叶颙,秋江明月艇，月皎光婵娟。老我坐其中，苍颜发皤然。半醉弄明月，赤脚扣两舷。秋风百尺丝，独钓千丈渊。不系吞舟鱼，宁掣横海鳣。钓断人间心，不为世网牵。鼓棹笑归去，月落江底悬。
戊申岁间中清赏十景 其二 烟岫夕阳钟,元末明初,叶颙,烟岫夕阳钟，清声满寰宇。直催海月上，山云亦飞举。老僧定里回，英雄梦中起。扫空声利情，洗净尘垢耳。平生刚毅肠，闻之屡惊喜。疏狂发长啸，起舞不得已。遗音尚悠然，迥入霄汉里。
偶成二首 其一,元末明初,陈基,武陵溪水碧湾湾，窈窕幽期不可攀。戴胜桑间飞自得，王雎洲上语相关。歌成桃叶临流和，采得蘋花带月还。见说荔支浆已熟，不分涓滴到人间。
偶成二首 其二,元末明初,陈基,南州五月尚兼衣，白苧窗间未脱机。青李来禽书不至，荔支卢橘赋多违。水晶帘箔围晴昼，艾纳垆熏逗夕霏。为问上都城里客，菖蒲花发几时归。
赋杨花,元末明初,陈基,巷南巷北昼冥冥，摇荡春风未肯停。薄命不禁巫峡雨，前身曾化楚江萍。已于谢女诗中见，更向刘郎曲里听。肠断不堪回首处，并人飞过短长亭。
次钱伯行韵,元末明初,陈基,五月东林水竹凉，新荷叶小柳丝长。且临大令鹅群帖，不恋尚书鸡舌香。楚客谩誇千树橘，杜陵共爱百花庄。满天风露枇杷熟，归奉慈亲取次尝。
次沈仲说韵,元末明初,陈基,楝树飞花雪打篷，居人行乐四时同。波涵大泽平如掌，云割西山半入空。金刹远瞻楼阁壮，画船争载绮罗红。如何越女承恩后，不逐吴王住甬东。
织锦图,元末明初,陈基,佳人织锦深闺里，恨入东风泪痕紫。三年辛苦织回文，化作鸳鸯戏秋水。秋水悠悠人未归，鸳鸯两两弄晴晖。料应花发长安夜，不见闺中肠断时。
次韵赵君季文赠杜宽吹觱篥吟,元末明初,陈基,寒竹初裁芦叶秋，夜吹百花洲上楼。千金纵有狐白裘，难买杜宽一艺优。妙知音律能周锼，薛家小童安敢侔。江空月白烂不收，冥搜罔象悲阳侯。哀泉呜咽秦陇头，何年变曲为《凉州》。神工太古开黄牛，惊浪出峡风飕飗。落叶秋随渭水流，渭水有尽情无休。绵绵又若茧绪抽，要眇宁以智力求。须臾水激龙腾湫，熊罴夜咆魑魅愁。劝君不用皓齿讴，侧耳听此消百忧。宽也胡为淹此留，自合天上参鸣球。飘然我欲归帝丘，仙人张乐烟雾浮。苍龙为车挟翠虬，千秋万岁迟子同遨游。
寄友人,元末明初,陈基,扁舟三月到江城，匹马先寻北郭生。雨过小楼春寂寂，鸟啼修竹晓嘤嘤。家无黄耳传乡信，门有苍头记客名。见说终南真可隐，剩判秋色为君清。
寄匡山人,元末明初,陈基,早春相见又经秋，秋水迢迢阻泛舟。每见玉山问消息，荔浆何日寄江楼？
再题葛仙翁移家图,元末明初,陈基,列仙之人，其道无为。超然物表，游于希夷。厚禄不足致，好爵不足縻。所以许由辞尧不受禅，巢父闻之犹为洗耳河之湄。奈何葛仙翁，与世犹支离。求为句漏令，所欲何卑微。观翁此行亦良苦，妻子辛勤童婢饥。翁知学仙不学吏，委以民社将安施。仙家虽云足官府，奈此人间小黠并大痴。君不见陶潜弃官归故里，又不见马援谤兴由薏苡。纵得丹砂亦不多，谁信翁心澹如水。云门山，有灵药。归去来，山中乐。牛羊任所之，鸡犬从人缚。急将印绶送还官，变却姓名称抱朴。
题杏花斗鹊,元末明初,陈基,尔鹊莫逐朝飞雉，双雌争雄俱斗死。尔鹊莫逐营巢燕，吴宫失火难相见。饮啄不离碧山阿，栖止还依嘉树柯。王孙纵有黄金弹，红杏花间奈尔何。
题徽庙马麟梅,元末明初,陈基,内家春色少人知，玉蕊冰蕤看转宜。说与宫中小儿女，画楼琼琯莫轻吹。
鸿雁篇,元末明初,陈基,鸿雁双双度雁门，相呼相唤不离群。昼衔芦藋防矰缴，夜宿关河同梦魂。稻粱既足江南阔，秋水增波叶微脱。洞庭湖畔卧云沙，彭蠡矶头弄烟月。一朝无事忽相违，一向东飞一向西。西飞眇眇秦山曲，东去悠悠沧海湄。秦山沧海遥相望，顾影徘徊各惆怅。山有猩鼯与网罗，水有蛟鼍与风浪。回头却恨不同栖，辛苦皆因独自飞。不问天南与天北，何时相见得同归。
遣怀,元末明初,陈基,策杖江皋每独行，园林二月未闻莺。红尘陌上应千尺，白发春来又几茎。自分才疏甘屏迹，久判人弃任浮萍。汉庭亦有中常侍，安得才如马长卿。
次韵钱伯行飞云楼小集怀王季野,元末明初,陈基,为惜春光一半过，如渑美酒泛金波。共知此会情偏重，独恨平生饮不多。鼓瑟欲终仍缓节，投壶才罢即高歌。却怜燕子楼中客，苏小桥边奈乐何。
寄葛子熙杨季民,元末明初,陈基,去年京国樱桃熟，公子亲沾荐庙余。色映金盘分处近，恩兼冰酪赐来初。酒酣惜与杨生别，诗罢叨从葛老书。今日江南春雨歇，乱啼黄鸟正愁予。
次韵吴宗师生日感恩诗,元末明初,陈基,化国真人庆日长，五云晴色映金堂。草征汉室芝房瑞，露浥尧时宝瓮浆。桂观燕居陵倒景，行宫斋宿候朝阳。咏歌恩泽期天保，传到人间雨露香。
简郑山人,元末明初,陈基,国士文章海内传，丘园风雨故依然。空闻太守延徐稚，犹喜诸生礼郑玄。官树莺啼初系马，讲堂雀下或衔鳣。广文方筑招贤馆，肯使先生老一毡。
送庸田司宝惟善经历,元末明初,陈基,籍甚中朝彦，翩然万里情。礼从莲幕重，诗到水曹清。未雪辞吴会，先春入蓟城。殷勤黄阁老，能不问苍生。
八月十三夜汎姚城江二首 其一,元末明初,陈基,画船挝鼓唱回波，皓齿青蛾不用歌。好月爱看轮未满，清秋莫问夜如何？明将织女机丝动，寒恐姮娥白发多。天上清光应更足，羽衣安得共婆娑。
八月十三夜汎姚城江二首 其二,元末明初,陈基,何年江水出姚城，转觉东南地势倾。彩月夜当河汉动，客星秋入斗牛明。一波不起鱼龙静，百谷初登海宇清。生喜太平身少壮，浩歌击楫岂无情。
陈湖秋汎,元末明初,陈基,平湖秋色晓苍苍，鼓枻声传浦溆凉。鸿雁欲来天拍水，蒹葭初老露为霜。菊荒甫里人何在，鲈入松江兴转长。不用临流重怀古，苇花菱叶满沧浪。
云文阁为邹伯常赋,元末明初,陈基,公子爱修洁，宴坐焚椒兰。朱火生青烟，絪缊升博山。矞云成五色，佳丽不可殚。忽然为芝盖，轮囷殊未阑。轻风散纷郁，流芳花竹间。曲户春叫蘖，绮疏日阑珊。霏霏萦舞袖，欢乐有余闲。
次韵钱伯行江上春暮,元末明初,陈基,太湖之水近当门，荇叶芹芽煖正繁。不问主人还看竹，每逢邻叟为开尊。燕归王谢江边宅，犬吠朱陈柳外村。步屧春风归去晚，野童篝火候篱根。
送范德煇赴缙云教谕兼简高则诚,元末明初,陈基,不逐扁舟泛五湖，一官迢递缙云墟。遗民世守轩辕鼎，博士家传魏国书。夜月定闻邻县鹤，秋风莫忆故乡鱼。到州为谢高书记，日日相思赋索居。
秋怀五首 其一,元末明初,陈基,寒暑有代谢，人事亦推移。蹉跎慨畴昔，俯仰念复兹。篱落委秋蔓，余葩含夕姿。物化谅难穷，吾生知有涯。皎皎碧山侣，依依青桂枝。相逢恐迟暮，怅望起遐思。
秋怀六首 其二,元末明初,陈基,梧桐堕金井，寒棨栖露丛。离居在万里，一夕生秋风。秋风忽已暮，离居邈何处。独寐在重帏，相从乃中路。
秋怀五首 其二,元末明初,陈基,秋夜何迢迢，迢迢不能寐。起坐弹孤琴，写此千古意。《鸣凤》久寂寥，《猗兰》亦憔悴。往圣既莫作，后贤孰当继。独怜商山翁，去去复遐逝。空谷亦何有，紫芝聊可饵。如何末路中，亦堕留侯计。羽翼傥不成，鸿鹄将垂翅。苟可利生民，宁辞暂纡辔。区区后世名，于翁胡足记。
秋怀六首 其四,元末明初,陈基,秋水不可涉，美人安得从。眷彼芙蓉花，盈盈秋水中。非无舟与楫，所畏蛟与龙。临流不能采，零落委芳丛。
秋怀五首 其三,元末明初,陈基,群动夜已息，秋声适何从。仰视天宇高，微云浩无踪。明月在庭户，河汉上横从。既莫知所始，何由究其终。我独弦我琴，微风入疏桐。写作清商调，感激意无穷。
秋怀五首 其四,元末明初,陈基,昨日苦炎暑，端居厌烦渴。手短河汉高，井深辘轳折。此夕秋已清，一洗尘世热。纨扇委深笥，轻罗换疏葛。天运无停机，人生自悲悦。急景一以迁，流芳遂衰歇。洞庭生微波，明河湛初月。落叶辞故枝，惊鸿亦飘忽。为谢同心友，胡为久离别。
通州,元末明初,陈基,渡江潮始平，入港涛已落。泊舟狼山下，远望通州郭。前行二舍余，四野何漠漠。近郭三五家，惨澹带藜藿。到州日亭午，余暑秋更虐。市井复喧嚣，民风杂南朔。地虽江海裔，俗有鱼盐乐。如何墟里间，生事复萧索。原隰废不治，城邑靳可托。良由兵兴久，羽檄日交错。水陆飞刍粟，舟车互联络。生者负戈矛，死者弃沟壑。虽有老弱存，不足躬钱镈。我军实王师，耕战宜并作。惟仁能养民，惟善能去恶。上官非不明，下吏或罔觉。每观理乱原，愧乏匡济略。抚事一兴慨，悲风动寥廓。
如皋县,元末明初,陈基,晓行过如皋，草露凄已白。井邑无人烟，原野有秋色。缁褐两三人，牢落徒四壁。似讶官军至，拱立衢路侧。伊昔淮海陬，土俗勤稼穑。潟卤尽桑麻，闾阎皆货殖。及兹值兵燹，道路分荆棘。十室九逃亡，一顾三叹息。王师重拯乱，主将加隐恻。戒吏剪蒿莱，分曹理盐筴。眷眷恤疮痍，迟迟历阡陌。上天合助顺，九土期载辟。白首忝戎行，临风增感激。
海安,元末明初,陈基,淮海水为利，转运有常程。积渠如积金，守防如守城。近闻渠堤坏，水决剧建瓴。我军赖神速，戮力障颓倾。旧防幸已复，新备亦宜兴。古人重举众，日费千金并。尅敌务因粮，足边资力耕。矧兹淮甸间，沃野富吴荆。草莱日加辟，馈饟岁弥增。勿使土遗力，坐令储偫赢。东南力可舒，根本计非轻。欲弘中兴业，斯事力当行。陋儒无长算，触物有深情。冉冉趋畏涂，戚戚慎宵征。
烂泥洪,元末明初,陈基,猛虎尚可搏，蛟龙亦易屠。惟有烂泥洪，蚊虻天下无。蚊觜甚蠍螫，虻声殷雷如。壮士不敢触。触者无完肤。一齧使筋露，再齧令骨枯。牛马齧尽死，矧兹氓者躯。造物仁万类，稔此独奚需。得非庶草蕃，变化剧蚍蜉。譬如虮与虱，所贵日爬梳。否则必滋蔓，蔓草苦难图。我欲诉真宰，愤切拟包胥。上帝必震怒，下令致天诛。蓐收将中军，风伯为前驱。一鼓清八极，斯丑谅安逋。尔虻法必歼，尔洪理难潴。听氓秉耒耨，庶草悉诛锄。要令众蚋都，化为粳稻区。作贡奉明祀，庶足报锱铢。
泰州,元末明初,陈基,吴陵古名邦，利尽扬州域。旧城虽丘墟，新城如铁石。昔为鱼盐聚，今为用武国。地经百战余，士耻一夫敌。征人还旧乡，下马问亲戚。蹢躅慨蒿藜，徘徊认阡陌。桓桓霍将军，出入光百辟。位重言益卑，功高志弥抑。誓欲报仇雠，不肯怀第宅。人羡过家荣，惊喜争太息。白日照旌旗，闾里有颜色。皓首《太玄经》，虽勤竟何益。
听歌水调有感,元末明初,陈基,江流清复清，江草接江亭。何人歌《水调》，余韵入青冥。歌者不知苦，听者有余情。坐令离别客，白发镜中生。
织锦篇,元末明初,陈基,络纬秋啼金井根，佳人当窗织凤麟。流云拂拭春无痕，顷刻化作鸳鸯文。银汉含风星斗摇，虚空迸出黄盘雕。为君裁作宫锦袍，夺得当年卢肇幖。妾家本住牵牛渚，与君误结同心缕。人间怪多离别苦，梦落阳台不成雨。肠断无心为君织，向君抛却支机石。何时头戴莲花巾，相伴双成礼白云。
谢从义参军自京师还言中书危参政见问且讶无书因述诗寄谢,元末明初,陈基,参军过我夷白庵，为言廊庙高岩岩。故人谁为国柱石，临川先生危大参。猥蒙问及且见讶，十载尺书无一缄。忆昔相从客燕赵，削去崖岸无猜嫌。辱陪五更佐三老，劝讲《六经》陈二南。御史不容丞相忌，司隶侧目宫臣谗。脱身党籍走吴楚，托迹丘园求孔聃。孰令展禽三见黜，自分嵇康七不堪。平生不解带刀剑，晚岁强使闲韬钤。髀销怕骑将军马，面皱羞著从事衫。折冲师旅非夙习，奔走戎行真可惭。危言重畏速官谤，微禄不逮供亲甘。慰情屡抱鞶丝女，与国未办添丁男。胡为长年在道路，席不暇煖突不黔。几回乞身向藩省，未许曝背归茅檐。终当投覈谢僚友，径去结屋依山岚。鄙夫出处盖如此，为报先生聊口占。先生事业则异是，论道经邦民具瞻。早令四海偃兵甲，尽遣百姓趋农蚕。时和岁丰我所愿，功成身退公当谙。他年若访赤松子，一笑相逢掀紫髯。
送侄让还吴,元末明初,陈基,西风萧萧鸿雁鸣，行子悠悠随旆旌。百年衣食仰奔走，四海甲兵纷战争。猥将笔札事卿相，叨备戎行陪俊英。军中草檄吾何有，马上操觚汝所能。人称阿买八分好，我爱永兴戈法精。吾女咿嚘学言语，汝儿读书知姓名。中年窃禄正为此，使有石田归力耕。汝今还家我羁旅，各劝加餐调寝兴。升堂再拜谒从母，儿妹踉跄欣走迎。扁舟石湖上先陇，霜露既降草木零。丁宁为我戒樵牧，慎勿剪伤松柏青。我欲还山结茅屋，五岳逍遥期向平。乞身时宰若未许，南望白云劳我情。
孟冬观淮水,元末明初,陈基,孟冬日日东风狂，长淮水与风争强。层涛如山势欲立，怒潮逆上相颉颃。大舟乱流流转急，人马蚁集骇欲僵。篙师捩柂誇好手，迎风簸浪抑且扬。小舟径渡矜勇捷，翩如一叶凌空翔。须臾掀舞浪花里，回澜百折争低昂。我闻夏后分四渎，百川受职皆循良。迩来洪河恣陆梁，清浊混殽隳旧防。昨者王师扼淮口，坐制鲸鲵如犬羊。天吴罔象不敢动，河失故道谁之殃。汉武当年塞瓠子，劳民兆乱纷抢攘。中原父子化鱼鳖，至今千里无耕桑。我欲愬帝敕河伯，使复故道安天常。清者自清浊自浊，勿冒约束干明章。不然帝怒速致讨，河伯戮死吁谁伤。
送高元善太守赴任杭州,元末明初,陈基,高侯别我钱塘去，雨暗江城秋欲暮。忆从倾盖楚公门，握手论交如有素。羡君家世为牧守，出典方州人爱慕。楚公宾客君最先，日把诗书佐神武。折冲师旅文字间，饮马长江竟飞渡。戏下三军皆虎勇，幕中一掾惊鸾翥。开口澜翻说刘项，抵掌纵横论迁固。我时落魄大布衣，公亦招徕俾驰骛。西枢上马常并辔，南省闻鸡复联步。我曾记侯松云巢，侯亦醉我芙蓉署。交情过辱如兄弟，话别愁闻戒徒御。南风九月无秋声，积雨三吴霭氛雾。侯乘高车驾五马，方面公卿加礼数。钱塘兵革嗟屡经，民社诛求尚无度。省中郎署尽知己，左右枢机当要路。虽云势分有上下，若语同寅实亲故。古来太守二千石，今则藩翰深倚注。东南所重在保障，丝茧区区何足务。曲令市井复承平，莫遣湖山废游豫。为谢分垣马左司，使便无令惜书疏。
阚乡驿用故翰林宋显夫韵,元末明初,陈基,为问西来使，长安去几何？檄书飞僰道，征戍动交河。鹦鹉承恩旧，葡萄入贡多。平生二鸟赋，感慨未能磨。
次韵怀华幼武,元末明初,陈基,滑滑春泥满郡城，出门骑马不堪行。未能学道从缑母，且复忘忧对曲生。流水小池垂钓影，春风深巷卖花声。停云赋罢心如渴，安得沧浪濯我缨。
与文学古秦文仲游至正观,元末明初,陈基,西郭维舟水满津，从容郑圃得寻真。蓬莱路隔人间世，桃李花开劫后春。风雨或闻鲛杼响，弦歌曾与草堂邻。交游不忝羊求辈，岁晚相期迹未尘。
次韵答秦文仲郭羲仲联句见寄,元末明初,陈基,客路寻常江海上，春光强半雨声中。习池无酒醉山简，莲社有心期远公。香烬旋温婆律火，茶烟轻飏石楠风。不因二仲联诗至，安得从容一笑同。
春日邵氏园池,元末明初,陈基,寂寞园林带夕晖，昔年曾此恋芳菲。柳塘水煖鸳鸯浴，花径风酣蛱蝶飞。蔓草拂衣人不剪，画梁无主燕空归。洛阳池馆关兴废，我欲春山赋《采薇》。
次韵蔡彦文寄谢省院诸公二首 其一,元末明初,陈基,西山雪后色逾妍，拄笏相看每自怜。岂有异才参庙略，谩陪时俊列宾筵。玉笙锦瑟留人醉，翠叶银花压帽偏。却笑当年潘骑省，为谁双鬓早皤然。
次韵蔡彦文寄谢省院诸公二首 其二,元末明初,陈基,此日东湖接胜游，风流欲与古人俦。城南官酒春初熟，湖上渔罾晚未收。才愧机云遥入洛，功高绛灌重安刘。谋参帷幄输公辈，巢父归欤盍掉头。
秋日杂兴三首 其一,元末明初,陈基,弹铗归来叹薄游，西风吹老黑貂裘。裁诗见慰惭钱起，扫榻相延愧隐侯。拟学楚人归种橘，虚劳蜀客望牵牛。五湖烟景依然在，还许扁舟伴白鸥。
秋日杂兴三首 其二,元末明初,陈基,关山摇落雁飞迟，江汉飘零有所思。倦客自怜苏季子，故人谁问介之推。露催络纬窗间织，风缉蟏蛸户外丝。独荷慈亲念游子，倚门日日数归期。
秋日杂兴三首 其三,元末明初,陈基,明河如练月娟娟，坐对清光只自怜。夜久不知沾白露，梦回犹记到钧天。汝南遗老推黄宪，海内诸公忆郑虔。万里归来无寸补，论交惭愧到忘年。
寄沈仲说二首 其一,元末明初,陈基,欲采芙蓉寄所思，秋江风露正离离。每因见月怀玄度，可但看诗说项斯。溪上燕辞华屋早，槎头鱼上碧波迟。太平无事差科了，归共原泉理钓丝。
寄沈仲说二首 其二,元末明初,陈基,野人篱落并江濆，竹里流泉竹外云。好学橐驼惟种树，莫誇司马最能文。小桥斜接渔樵路，落日争呼雁鹜群。独忆咏归亭上客，久留城府思纷纷。
十一月晦与同幕诸公登南高峰因过湖上小集二首 其一,元末明初,陈基,共上南屏第一层，海风吹鬓雪鬅鬙。山盘地脉来天目，城抱江流似蒋陵。近郭昼行多畏虎，并湖寒尽未收冰。倚阑闲说承平事，知是昆明劫外僧。
淮阴杂兴四首 其二,元末明初,陈基,落木萧萧雁度河，西风袅袅水增波。甘罗营里秋声急，韩信城头月色多。淮市有鱼聊可食，楚山无桂不须歌。古今无限关心事，付与当年春梦婆。
淮阴杂兴四首 其三,元末明初,陈基,江左妖氛扫未清，山东豺虎又纵横。欲令斥堠收烽火，须挽天河洗甲兵。老马独嘶时北望，宾鸿相唤尽南征。腐儒愧乏匡时术，搔首风前百感生。
淮阴杂兴四首 其四,元末明初,陈基,兵火烧残百草根，人烟无复万家村。黄金莫铸忠臣骨，白马空招帝子魂。易水有情人已逝，睢阳无援事难论。何当亲斩楼兰首，仗节归朝报至尊。
福山港口待潮,元末明初,陈基,吴山如画楚江平，消得孤帆半日程。潮落沙头才一尺，舟停江口复三更。时清不识风波险，世乱方知性命轻。坐拥貂裘待明发，临风空愧鲁连生。
癸卯二月十一日官军发吴门,元末明初,陈基,去年移戍秋将半，今岁渡江春正分。晋国偏裨归宿将，汉庭旗鼓属元勋。戈船十万尽犀弩，铁骑三千皆虎贲。却笑高阳老狂客，谩凭口舌下齐军。
二十日福山港寄省院张思廉陈惟允诸友,元末明初,陈基,汉将西征肃羽仪，简书日日有程期。东溟潮上犀船发，南斗星横虎节移。青入楚封山点点，白添吴镜雪丝丝。美人宴罢芙蓉署，一色银花翠压枝。
舟中看虞山有感,元末明初,陈基,一望虞山一怅然，楚公曾此将楼船。间关百战捐躯地，慷慨孤忠骂寇年。填海欲衔精卫石，驱狼愿假祖龙鞭。至今父老犹垂泪，花落春城泣杜鹃。
二十二日狼山口观兵,元末明初,陈基,官军野次狼山口，铁骑犀船尽虎貙。杼轴万家供馈饷，旌旗千里亘江湖。膝行已伏诸侯将，面缚行申两观诛。淮海父兄争鼓舞，将军恐是汉金吾。
游狼山寺三首 其一,元末明初,陈基,天风吹上狼山顶，看见扶桑日出初。淮海北来吞两楚，江湖南去控三吴。珠宫贝阙冯夷宅，古木苍藤帝释居。为访祖龙鞭石处，拇窠履迹定何如？
游狼山寺三首 其二,元末明初,陈基,鲸波渺渺四无涯，阊阖天低手可排。一塔倚空凌浩劫，两潮争港撼层崖。半晴半雨龙归海，冲煖冲寒雁度淮。安得乞身依佛日，遍寻灵迹访齐谐。
游狼山寺三首 其三,元末明初,陈基,五峰相顾若枝撑，力障狂澜与海争。下界人居龙伯国，上方僧住梵王城。佛庖香讶山无蕨，公膳腥嫌市有蛏。王事匆匆骑马去，落花啼鸟总关情。
二十六日自通州赴淮安,元末明初,陈基,海虞城外经旬泊，狼五山前信宿留。六计西来思挠楚，三军左袒愿安刘。龙光夜吐雌雄剑，鱼尾朝衔甲乙舟。今日南风催挂席，浪花飞雪打船头。
二十九日至淮安城南十五里述怀,元末明初,陈基,欲向江湖觅钓矶，此心长与事相违。添丁未办卢仝计，算老空知伯玉非。淮甸草肥宛地马，楚州人著汉官衣。将军奏罢平西捷，还许山翁倒载归。
分省诸公邀西湖宴集,元末明初,陈基,湖上相逢宴屡开，紫薇花下约同来。水光酿绿凝歌袖，山色分青入酒杯。蛱蝶影随罗扇动，琵琶声逐画船回。独怜英骨埋芳草，南拱枝头蜀鸟哀。
次韵送彦成玉山,元末明初,陈基,著屐溪头日日过，骊驹歌断奈君何。虎丘山下东流水，争似春愁一半多。
次韵虞隐君堪潘阃掾谷雨中见寄,元末明初,陈基,吴笺新制玉鸾纹，冲雨殷勤寄荜门。燕子不来人独立，自拈湘管认啼痕。
琴操（有序）,元末明初,张宪,瀍水东奔兮涧水攸同，禾黍离离兮荠麦蓬蓬。周召不作兮桓文告终，王曰以公兮雅降为风。乌乎！平既自夷兮赧宁得不穷！右悯周。秋草兮芊芊，黄金台兮夷为渊。怅广宇兮裂瓦，望离宫兮生烟。泪可尽兮目可穿，思昭王兮不可言。右怀燕。渭水渊渊兮函谷嶙峋，我马西逝兮意将涉秦。父老止我兮子宜爱身，子毋遽西兮秦其有人。右涉秦。
古有所思行,元末明初,张宪,我思古之人兮不可从，乃在黄土之底，青编之中。青编几帙载名姓，黄土万冢埋英雄。重泉黯黯隔白日，宰树飒飒生悲风，虽我有语谁为通。皇天不肯惜人物，百年转眼如飘蓬。秦皇汉武气焰盖一世，彭殇丘蹠俱成空。黄帝升鼎湖，桥山葬遗弓。虞舜死九疑，銮舆不还宫。明王圣主只如此，纷纷余子真蝼蚁。二女泣兮湘竹斑，群臣归兮弓剑闲。吊古昔兮望远，见江上之青山。白玉椁，黄金棺，千年滞魄生辛酸。功名震主亦闲事，不若樽前且破颜。
行路难,元末明初,张宪,行路难，前有黄河之水，后有太行之山。车声宛转羊肠坂，马足蹭蹬人头关。白日叫虎豹，腥风啼狗犴。拔剑顾四野，使我摧心肝。东归既无家，西去何时还？行路难，重咨嗟。乞食淮阴市，报仇博浪沙。一剑不养身，千金徒破家，古来未际皆纷拿。行路难，多歧路。马援不受井蛙囚，范增已被重瞳误。良禽择木乃下栖，不用漂流叹迟暮。
将进酒,元末明初,张宪,酒如渑，肉如陵。赵妇鼓宝瑟，秦妻弹银筝，歌儿舞女列满庭。珊瑚案，玻瓈罂，紫丝步障金雀屏。客人在门主出迎，莲花玉杯双手擎。主人劝客客勿停，十围画烛夜继明。但愿千日醉，不愿一日醒，世间宠辱何足惊。珠万斛，金千籯。来日大难君须行，胡不饮此长命觥。刘伯伦，王无功，醉乡深处了平生。英雄万古瘗黄土，惟有二子全其名。
杨花词,元末明初,张宪,东风吹春春不醒，桃花杏花空娉婷。万丝剪绿暗如雾，千里相思长短亭。亭前女儿十六七，手挽柔条背春日。六街马蹄蹋黄尘，雪花漫天愁杀人。
发白马,元末明初,张宪,朝发白马津，莫及陈留县。兵事急星火，驿程疾雷电。左挟弓，右擎箭。独飞一骑报军书，百里王城驰急变。丞相真静才，清谈白羽扇。天子蔽九重，张乐绛霄殿。内门三日不得朝，咫尺天威无路见。三十万众解甲降，锦绣封疆成广荐。明日腥风虏骑来，背城借一谁堪战？嬖幸窃鲁弓，奸谀卖纪甗。衔璧牵羊事已非，束手蕃臣忘入援。抆泪踏边尘，含愁别宫院。回首东南汉月高，淅沥风沙破颜面。白草黄云望莫穷，西楼尚隔汤城淀。木叶山前下马时，背水始悟降王贱。使者来，君早见！
神弦十一曲,元末明初,张宪,朝行青溪曲，莫宿青岩阿。女萝施长松，白蘋依绿荷。神来水生风，神去水无波。朝云不为雨，夕露将如何。右宿阿。
子夜吴声四时歌四首 其一,元末明初,张宪,朱雀街头雨，乌衣巷口风。飞来双燕子，不入景阳宫。为问秦淮女，还知玉树空。
子夜吴声四时歌四首 其四,元末明初,张宪,瓦上松雪落，灯前夜有声。起持白玉尺，呵手制吴绫。䌥纫征袍缝，边庭草又青。
莫种树,元末明初,张宪,莫种树，种树枝叶多。枯杨易生稊，钝斧难伐柯。秋风动悲思，春月夜如何？
估客行二首 其一,元末明初,张宪,发舟石头城，系舟梅根渚。江月夜寥寥，照见家人语。
估客行二首 其二,元末明初,张宪,割裳制家书，刺指题日月。不知何时到？但记今朝发。
房中思,元末明初,张宪,红象作小梳，髻龙盘漆发。香泥捣守宫，染透桃花骨。白马不归来，倚床弄红拂。桂阴绿团团，坐对玲珑月。
铜雀妓,元末明初,张宪,陵树日沈西，秋风石马嘶。芳尊倾穗帐，讵肯湿黄泥。惨惨笙歌合，遥遥望眼迷。玉人脆如草，能得几回啼。
出自蓟北门行,元末明初,张宪,出自蓟北门，遥望瀚海隅。黄沙落寒雁，衰草号雄狐。河水血成冰，土冢碑当涂。乃知古战场，本是贤王都。武皇昔按剑，一怒万骨枯。半夜下兵帖，六郡皆欢呼。将军各上马，百道追匈奴。羊马满大野，万帐收穹庐。英英长平侯，六骡走单于。至今青史上，犹壮武刚车。
当垆曲拟梁简文帝,元末明初,张宪,初八月上弦，十五月正圆。当垆设夜酒，客有黄金钱。欢浓易得晓，别远动经年。相送大堤上，举杯良可怜。
春昼迟,元末明初,张宪,楼观参差半空起，缥缈阑干烟雾里。绿萍一道浸鸳鸯，笑声只隔桃花水。柳下粉墙斜靠街，当昼红门半扇开。游丝冉冉挂檐角，燕子一双何处来？
哀亡国,元末明初,张宪,买桑喂蚕丝不多，凿洼种藕莲几何？广陵夜月璚花宴，结绮春风玉树歌。君不见黑头江令承恩早，白发萧娘情未了。狎语淫人梦不醒，宫城绿遍王孙草。昏昏黄雾塞宫门，白练寒生玉颈痕。锦绣江山春似画，几伤风雨吊迷魂。
瑶池曲,元末明初,张宪,曼倩啼饥桃未熟。绮窗珠树层阴绿。上清童子昼临关，鸾尾扫云方种玉。芙蓉画阑春昼长，箫《韶》一派起回廊。八龙未暇送周穆，三鸟遽能迎汉皇。风雨苍苍隔玄圃，不劳西望祠王母。赠君桃核大如杯，归植茂陵陵上土。
火府告斗,元末明初,张宪,黄巾骑马腾红云，绿章细书天篆文。芙蓉小冠切白玉，伏地夜奏中天君。灼灼桃花映羊首，电绕魁罡百怪走。九皇一笑帝车移，银鹿作羓霞注酒。玉衡闪烁招摇光，人间尘土何茫茫。石家买得绿珠笑，五云蹋地椒壁香。短衣吹秋车武子，乾抱流萤照书纸。虚空喉舌正司权，杳杳冥冥注生死。
卖卜翁,元末明初,张宪,三月长安道，雨过街树绿。下有卖卜翁，危坐营握粟。举日讲仁义，旋式推祸福。不学贾大夫，忧来方赋鵩。
圣母神皇词,元末明初,张宪,东风未燥昭陵土，感业尼称天下母。唐室山河忽变周，李氏儿郎更姓武。洛水泱泱出宝图，黄金烂烂铸天枢。五王不入迎仙院，二竖能忘受命符。君不见汉家元后号文母，庙食从来侄祀姑。
匡复府,元末明初,张宪,扬州都督开三府，十万强兵猛如虎。骆生长檄魏生谋，大义精忠照千古。山东豪杰望旌旗，蓄缩江淮立伯基。莫指金陵图王气，石梁鸦噪髑髅悲。
双庙词,元末明初,张宪,睢阳战败血飘杵，力屈犹思为厉鬼。玄元祠前哭一声，朝食爱姬暮罗鼠。唐家宫殿秋草生，二十一陵如掌平。独遗双庙门前石，日有行人来系牲。
厓山行,元末明初,张宪,三宫衔璧国步绝，烛天炎火随风灭。间关海道续萤光，力战厓山犹一决。午潮乐作兵合围，一字舟崩遂不支。樯旗倒仆百官散，十万健儿浮血尸。皇天不遗一块肉，一瓣香焚海舟覆。犹有孤臣卧小楼，南面从容就刑戮。
烛龙行,元末明初,张宪,烛龙烛龙，女居阴山之阴，大漠之野。视为昼，瞑为夜。吸为冬，嘘为夏。蛇身人面发如赭，衔珠吐光照天下。天地宽，日月小，乌兔盘旋行不了。穷阴极漠无昏晓，女代天光补天眇。女乃不知日被黑子遮，月为妖蟆食。五纬无精光，万象尽夺色。下民媕菼皆昏惑，烛龙烛龙代天职。胡不张尔鬣，奋尔翼，磨牙砺爪起图南，遍吐神光照南极。补缺兔，无损伤。正畸乌，不倾昃。妖蟆黑子纷诛殛，重光重轮开万国。胡为藏头缩尾穷阴北，坐视乾坤黯然黑。乾坤若崩摧，吾恐女龙有神无处匿。
白翎雀,元末明初,张宪,真人一统开正朔，马上鞮鞻手亲作。教坊国手硕德闾，传得开基太平乐。檀槽谽谺凤凰腭，十四银镮挂冰索。《摩诃》不作《兜勒》声，听奏筵前《白翎雀》。霜皬皬，风壳壳，白草黄云日色薄。玲珑碎玉九天来，乱撒冰花洒毡幕。玉翎琤珄起盘礴，左旋右折入寥廓。崒嵂孤高绕羊角，啾啁百鸟纷参错。须臾力倦忽下跃，万点寒星坠丛薄。䂮然一声震龙拨，一十四弦喑一抹。鴐鹅飞起暮云平，鸷鸟东来海天阔。黄羊之尾文豹胎，玉液淋漓万寿杯。九龙殿高紫帐暖，蹋歌声里欢如雷。《白翎雀》，乐极哀。节妇死，忠臣摧。八十一年生草莱，鼎湖龙去何时回？
怯薛行,元末明初,张宪,怯薛儿郎年十八，手中弓箭无虚发。黄昏偷出齐化门，大王庄前行劫夺。通州到城四十里，飞马归来门未启。平明立在白玉墀，上直不曾违寸晷。两厢巡警不敢疑，留守亲侄尚书儿。官军但追上马贼，星夜又差都指挥。都指挥，宜少止。不用移文捕新李，贼魁近在王城里。
伍拿罕元帅斩新李行,元末明初,张宪,中原恶少称新李，八尺长躯勇无比。铁枪丈二滚银龙，白面乌骓日千里。攻州劫县莫敢撄，乌羊浑脱缦胡缨。轻车壮士三十两，战则为阵屯为营。殿前将军不敢搏，羽林孤儿甘受缚。柳林道上掠宝车，独树堆边劄毡幕。吐蕃老帅西南来，虎头不挂三珠牌。弊裘羸马失故态，宝刀绣涩盔生埃。步入中书谒师相，愿请长缨三百丈。生缚凶魁献至尊，不使朝廷乏名将。相臣入奏大明宫，玉音特赐天厩骢。亲军百骑备两翼，綵旗尽出东华东。硬弓二石力逾弩，长驱夜走涿城下。土冈无树著伏兵，两阵相当如怒虎。弯弯弓弰抱团月，点点枪尖飞急雪。神骓未随白羽仆，贼颅已逐青萍缺。一骑平原报捷归，天狗有声流作血。
橘洲行,元末明初,张宪,太湖之水分三支，注为长泖东去无已时。泖湾之口有大橘，一树盘盘荫门楣，里邻呼为橘洲众所知。洲之上，橘之下，矮屋六七间皆茅茨，孝子万生三世以来皆居之。生衣无绫锦华，食无肉作糜。读书谈道，操履步步以古哲自砺，不肯苟为。堂有老亲白发垂，必须甘旨备二膳，家贫不常得，十年客寄为人训其儿，所得金悉以为奉母资。母病下痢，不能自洁，生即弃业归。取中裙，湔溲秽，手奉虎子，昼夜伺母，不使床席沾淋漓。母有女，赘狼婿，不识孝义惟务利，日思剥取生家资。甚至汤药之费亦来掊剋，生即与之无吝词。惟恐致斗伤母慈，使母不得瘥，以陷终天无穷悲。卒能护持母病无恙，以终天年之寿期。噫吁嚱，橘洲之水清且漪，橘洲之橘硕且饴。饮洲之水，食洲之橘，谁无父母思。嗟哉万生孝义今古稀，我诗直欲追韩奇。
玉带生歌,元末明初,张宪,鸾刀夜割黑龙尾，碾作端溪苍玉砥。花镔铁面一尺方，紫雾红光上书几。银丝双缠玉腰围，翡翠青斑绣紫衣。金星鸲眼不敢现，案上墨花皆倒飞。景炎丞相魁龙榜，抚玩不殊珠在掌。背铭刻骨四十四。血录至今犹可想。谢公古文今所师，西台一恸神血垂。独持老瓦出门去，冬青树边书愤词。天翻地覆神鬼怒，九庙成灰陵骨露。庐陵忠魄上骑箕，流落端生何所寓。抱遗老人生计拙，爱把文章写忠烈。霜毫一夜电光飞，不必矮桑重铸铁。
夏盖山石鼓谣,元末明初,张宪,临平石鼓不自鸣，直待蜀桐鱼作形。陈仓石鼓载文字，徒有鼓形无鼓声。夏盖之石或自鸣，盖石一鸣三吴兵。呜呼三吴十年厌干橹。不缘夏盖鸣石鼓。
汶阳道中,元末明初,张宪,汶水东入海，疾流无已时。可怜齐与鲁，荒草秋离离。日淡野水黄，风高木叶飞。系舟闲吊古，不觉泪沾衣。
秋日古城叶希圣见访,元末明初,张宪,夫君沧江来，访予清溪曲。清溪窈而深，佳气散天旭。塘蒲泽新雨，秋意冷可掬。鸟鸣万山静，猿下双树绿。相看语清晤，余响起空谷。坐久神宇闲，斜阳在高木。
临安道中先寄赛景初,元末明初,张宪,朝入临安山，暮上由拳岭。周道无行踪，晴空断飞影。严关固高栅，叠嶂列危屏。荒坰斜日淡，虚市野烟冷。息肩坐茂树，瞑目发深省。何庸马蹄尘，兵锋迭驰骋。
送铁厓先生归钱塘,元末明初,张宪,团花染累吴蚕茧，五色文绫出金剪。海风吹度滕王宫，南浦西山画帘卷。天狗夜吠声如雷，东奎西壁昏煤炱。土洲自可驾黄犊，铁箸何用画寒灰。牛酥煼花春未老，湖上同谁剪芳草。真珠酒泻紫蒲萄，金错刀镌红玛瑙。六桥杨柳香雾深，吴娃一笑千黄金。莫邪不作老龙舞，铁管自成丹凤吟。软舆送别湖源道，江花照人日杲杲。长风吹送书画船，先生眼空方醉眠。
唐五王击毬图,元末明初,张宪,兴庆宫前春正热，绿杨夹道花如雪。毬门风起日西斜，五马归来汗成血。潞州别驾醉眼缬，双袖倾攲拥岐薛。申王按鞚宋王驰，杖扑毬囊手亲挈。草平如掌马力均，玉鞭十里不动尘。黄门扶入五花帐，大衾长枕姁家人。花萼相辉雨气寒，楼中歌管渐阑残。紫骝不蹋毬场路，万里青骡蜀道难。
中秋碧云师送蟹,元末明初,张宪,天风吹绽黄金粟，檐前老兔飞寒玉。客窗不记是中秋，但觉邻家酒浆熟。泖田秋霁稻未镰，苇箔竹断收团尖。红膏溢齿嫩乳滑，脆美簇簇橙丝甜。无肠公子誇钁铄，两戟前驱终受缚。靥心昼煖白玉脐，夔牟夜泣红铜壳。曲生风度亦可怜，且对霜娥供大嚼。酒后高歌绕碧云，九峰一夜霜华落。
青山白云图,元末明初,张宪,青山青青白云白，一尺小溪千里隔。扁舟舣岸不见人，鸡声何处秦人宅。桃花流水春粼粼，不识人间有战尘。待得紫芝如掌大，归来甘作太平民。
李嵩宋宫观潮图,元末明初,张宪,磁州夜走泥马驹，卧牛城中生绿芜。炎精炯炯照吴会，大筑钱塘作汴都。玉殿珠楼连翠阁，七宝帘栊敞云幕。生移艮岳过江南，不数东京旧欢乐。茂树盘盘迷绿云，龙飞凤舞峰峦奔。玉床下压大江小，海水正入东华门。木犀花开秋可数，紞紞灵鼍振天鼓。海门一线截江来，雪壁银城昼飞舞。吴商楚估千万艘，黄龙战船头尾高。岂无海道走中土，长驱逐北乘风涛。烟雾苍苍绕城郭，屋瓦鱼鳞互参错。百万骄民事醉醺，坐使中原厌羊酪。因循六帝不复雠，西风八月凭江楼。攒宫人饮白骨恨，洪波不洗青衣羞。邦基削尽师臣逐，轵道人降子婴哭。绣胸文锦蹋浪儿，反首谁能报君辱。庙子沙头卓大旗，天吴缩颈不敢驰。行人指塔话杨琏，三十六宫秋草飞。
周昉横笛图,元末明初,张宪,一妇跨镫如习骑，一妇鹄立类勇士。一妇横笛坐胡床，容貌衣裳略相似。髼松云髻作懒妆，丫鬟手擎红锦囊。人言天宝宫中女，我意梨园旧乐娼。忆昔承平生内荒，宫中消息渐难藏。昨宵一曲宁哥笛，明日新声满教坊。春娇满眼情脉脉，唤起红桃亲按拍。不将三弄作《伊》《凉》，潜把闲情诉秦虢。声悽调低承索索，䂮然有声如裂帛。月落长安天四更，六宫一夜梨云白。
太真明皇并笛图,元末明初,张宪,黑奴弦索花奴鼓，譂奴抚掌阉奴舞。阿环自品玉玲珑，御手夷犹亲按谱。风生龙爪玉星香，露湿樱唇金缕长。莫倚花深人不见，李谟侧足傍宫墙。
赠镌碑王生歌,元末明初,张宪,太湖之水通吴淞，绿波冷浸青芙蓉。巨灵神斧斫不去，帝命留与历代贤圣镌奇功。奇功旷世信希有，至德乃可齐不朽。嗟哉王生习此艺，功德不逢长袖手。虞黄欧揭牛毛多，笔端佞语如悬河。银钩铁画衒奇丽，天下匠石劳砻磨。王生手握三寸钢，肥深瘦浅能自量。神椎轻重心应手，白蠹食铁森成行。词严笔劲逼晋汉，学士何人美词翰。窅亭五彩护龟趺，峙立通衢人不看。人不看，恐泪垂，晋朝羊公今为谁？高山深水苦自置，后世谁人想见之。王生王生女当知，功德岂在多文辞？君不见延陵季子碑上仅十字，千载万载生光辉。
寄天香师,元末明初,张宪,圆帽顶红毳，方袍搭绛纱。海龙邀早饭，山鹿进秋花。试墨探倭纸，寻泉斗建茶。时抛红豆粒，竹下唤频伽。
赠西僧,元末明初,张宪,西离五印度，东渡独绳桥。海若擎双足，天花上七条。胡经函贝叶，饭钵系㭨瓢。回首流沙路，程途十万遥。
灯下有怀,元末明初,张宪,忆昔童婆店，高屯坐夕曛。树声呼出月，石角碍回云。野雉穿花见，清猿隔涧闻。马头三四子，曾缚故将军。
答问湖源风土,元末明初,张宪,湖源源上路，东与浦阳连。地胜藏春坞，民居小有天。秋山红入画，晴野白浮烟。一道桃花水，如今泊战船。
取青楼夜饮戏叶子肃,元末明初,张宪,酒令传觞急，灯花啮烛低。山人清似水，老子醉如泥。天黑月堕地，水寒星在溪。犹吹赤蹄纸，照道画楼西。
送哲古心往吴江报恩寺,元末明初,张宪,兰若压江桥，长廊昼寂寥。鸟啼春后树，龙起定中潮。花雨随风散，茶烟隔竹消。客程他日路，清话借通宵。
简顾明府,元末明初,张宪,水国差徭重，江城庐舍稀。晓星悬印出，春雨劝农归。官马哦新月，公庭散夕晖。欲知通守瘦，但视野人肥。
次赵伯温韵,元末明初,张宪,共是越州客，同为庄舄吟。潮来鳗井沸，龙起镜湖阴。烽火临边急，池塘入梦深。兰亭修禊处，无复旧携琴。
立仗马,元末明初,张宪,照夜玉狻猊，霜毛铁凿蹄。春风金络脑，小雨锦障泥。御驾驰天上，军封受海西。日供三品料，缄口不闻嘶。
次钟君来韵,元末明初,张宪,我爱山中好，全无俗事牵。秋霜溪口树，春水渡头船。豆熟白鹇聚，花开锦雉眠。官闲僧舍近，棋罢又诗篇。
投赠周元帅十韵,元末明初,张宪,玉帐临江近，金城镇海遥。鼓声秋动地，剑气夜冲霄。露下星河白，风高草木彫。山寒旗猎猎，沙静马萧萧。左广初传驾，西船已畏烧。五离才散鼠，六博又成枭。豪杰乘时奋，贤材早见招。紫枢虚上座，黄闼待清朝。会见擒奸操，归来醉小乔。恩波门外柳，长拂富春潮。
春登永安寺,元末明初,张宪,宿雨忽开雾，凭高散旅愁。野烟啼翠鸟，庭草卧青牛。怪石尖于剑，长杉高过楼。尚怀登绝顶，东北望杭州。
井西丹房,元末明初,张宪,葛井西头更向西，丹房高与白云齐。铅田虎下飞红电，汞海龙沈结紫泥。山鬼俯阑窥火候，炉神伏地丐刀圭。饮余一盏中黄酒，坐听鹃声松上啼。
与宁子廉马敬常饮酒得移字,元末明初,张宪,我爱中州双国士，尊前为我解金龟。南山石烂歌逾缓，铜柱沙沈迹未移。割土有人窥汉鼎，磨崖无客颂唐碑。狂生雅抱澄清志，中夜闻鸡起舞时。
次韵赠张省史从军南征,元末明初,张宪,震天金鼓紫驼骄，皂纛连珠画斗杓。甲马鱼鳞开晓日，锦袍花萼上春潮。桄榔雨暗汤泉溢，茉莉风暄海瘴消。幕下何人专草檄，共誇谋议得张昭。
王氏小桃源,元末明初,张宪,一簇林塘隐者栖，天然画出武陵溪。循墙流水湾湾曲，匝屋桃花树树低。春雨闭门山犬吠，炊烟隔竹午鸡啼。幽深直待秦人避，但恐渔郎自路迷。
临安军前,元末明初,张宪,寂历荒城遍野蒿，昔人事业已徒劳。雁将秋色催归马，枫引霜花入战袍。地阻东南乡信远，天昏西北阵云高。不堪屡作还家梦，起向西风抚大刀。
良宵,元末明初,张宪,良宵情绪不堪题，立遍阑干意欲迷。铁拨忽敲壶口破，金刀顿剪烛心齐。绿分杨柳湘帘细，红压樱桃斗帐低。彷佛第三桥畔宿，月明珠树夜乌啼。
江雁初飞图,元末明初,张宪,雁将边信拍江飞，人倚阑干立翠微。山色忽随云影换，秋声暗向树头归。可怜上国多戎马，怅恨中原又落晖。于悒客怀仍对画，不胜老泪湿征衣。
赠宋仲温,元末明初,张宪,江南羽化张天雨，海上神交宋仲温。楷法钟繇称独步，草临皇象已专门。折钗未坠风前股，漏屋先凝雨后痕。寄语临池诸俊彦，蚓蛇鸡鹜莫须论。
题画,元末明初,张宪,晴川渺渺停春水，怪石峨峨插乱山。最爱夕阳烟寺里，千株古木一僧闲。
赵集贤枯木竹石,元末明初,张宪,槎牙老树响天风，寂历幽篁泣露丛。惆怅玉堂旧公子，故家陵庙月明中。
滦阳道中杂兴,元末明初,陈秀民,晨出建德门，暮宿居庸关。风鸣何萧萧，月出何团团。短辕驻空野，悲笳生夕寒。我本吴越人，二年客幽燕。幽燕非我乡，而复适乌桓。前登桑乾岭，西望太行山。太行何盘盘，欲往愁险艰。寓形天壤内，忽如水上船。昨日东海隅，今夕西江边。役役何所求，吾将返林泉。
送强彦栗归吴,元末明初,陈秀民,嗟我吴越人，茕茕客燕都。凡见吴越士，依依不忍疏。况子重信义，尤与他人殊。宁无情缱绻，执手与踟蹰。蓟门秋月白，城头夜啼乌。城中良家子，半是南征夫。或从张都护，或属李轻车。道傍别妻子，泣下如迸珠。自非英雄姿，孰使祸乱除。戎马暗中国，游子将何趋。并州非故乡，东吴有田庐。子归慰父母，繄我独何如！
燕京客舍送友归天台,元末明初,陈秀民,雁鸣沙漠风，秋入燕陵树。客子衣裳单，宁不畏霜露。驱车国东门，迢迢怀往路。尺璧横道周，谁能一回顾。登山豺虎雄，入海鲸鲵怒。天台隔三江，丹霞夹玄雾。黄精或可寻，胡麻庶当遇。明时有遗佚，归哉保贞素。我马病已久，东西厌驰骛。逸驾如可攀，吾将执其御。
题王长史所画天平龙门图,元末明初,陈秀民,月黑山鬼号，苍龙斗折角。仙人一掌擎，不令堕深壑。秋高势崚层，日暮气惨错。阑干冰柱悬，凌乱雪花落。路狭仅通人，峰寒不栖鹤。王侯天机峻，跻攀故盘礴。写作龙门图，奇气低五岳。神鱼息天池，有待风雷作。
壬午九月九日与郭希仲纪叔维马希远饮周景文晚香堂上纪画墨菊马鼓琴既而各赋一首,元末明初,陈秀民,去年登堂三月三，主人置酒浇春衫。今年登堂九月九，堂上主人复多酒。马生弹琴纪生画，郭子题诗美如炙。四明狂客醉欲倒，菊花插帽秋光好。百年节序能几逢，人生会合何其少。人生会少将奈何，为君起舞为君歌。歌残酒尽更须酌，莫待他年白发多。
题幻住庵中峰和尚莲池野亭小像,元末明初,陈秀民,亭前池水生莲花，亭中老禅方结跏。双枝作供净瓶里，彷佛玉井衔丹霞。世上莲花亦常有，玉堂不比丹青手。水底冰蚕已化龙，绝世于今故无偶。师是莲花花是师，亭亭净植涅不淄。胸中五色舌上吐，烂漫写出莲花词。世间物物皆为幻，我托斯图作真看。君不见中峰峰上十丈莲，吹香夜夜到诸天。
送远曲,元末明初,陈秀民,谁令车有轮，去年载客西入秦。谁令马有蹄，今年载客过辽西。车轮双，马蹄四，念君独行无近侍。妇人由来不下堂，侧身西望涕沾裳。恨不化为双玉珰，终日和鸣在君旁。
至武冈,元末明初,陈秀民,家居犹旅食，儿子复南征。娄县千江隔，都梁百日行。雁书天外远，马角梦中生。食禄非吾愿，何时复旧耕。
至岳州宿岳阳楼,元末明初,陈秀民,荡桨溯流光，登楼望八荒。江山出图画，天地入舟航。夜静星文动，秋高月色凉。题诗怀李白，搔首鬓沧浪。
山居杂咏,元末明初,陈秀民,好山看不尽，游罢更须登。石屋晴犹雨，天池夏亦冰。寻仙碧霞里，飞步白云层。松花飘满地，归路喜逢僧。
登灵岩,元末明初,陈秀民,宝殿压崔嵬，华池顶上开。山从太白出，水自洞庭来。阁树联珠塔，岩花照石台。吴王清暑地，那得有尘埃。
怀古和陈惟寅韵三首 其一,元末明初,陈秀民,范蠡已霸越，功成澹若无。扁舟五湖上，乌喙不敢呼。冥鸿在寥廓，燕雀下莱芜。
怀古和陈惟寅韵三首 其二,元末明初,陈秀民,兔走要离坟，狸啼阖闾墓。宝剑生土花，银池浴秋露。迢迢郭西门，玉辇迷金步。
怀古和陈惟寅韵三首 其三,元末明初,陈秀民,海门潮不至，昱岭掩空关。龙随白雁去，何时复南还。萧萧禁中树，尽为樵牧攀。
邳州,元末明初,陈秀民,青山一发见邳州，落日云迷故国愁。父老空传黄石在，仙人已伴赤松游。乾坤不信无清气，河水胡为尚浊流。野树昏鸦栖未定，数声哀角起高楼。
漷州望古北居庸诸山,元末明初,陈秀民,古北居庸一望中，风沙满眼乱芙蓉。曦车夜转昆仑脊，华盖阴移太一峰。金口水流终到海，玉泉云起又随龙。两京形胜今如此，可拟秦关百二重。
湘乡道中,元末明初,陈秀民,日暮倦趋山市远，解衣聊复憩岩阿。云迷险道藤穿石，水落悬崖草乱坡。木客下时人迹少，鹧鸪啼处客愁多。向南言语凭谁辩，莫问蛮方事若何。
五月九日调军入绥宁是夜宿风门岭值雨,元末明初,陈秀民,五月官军入不毛，重冈复岭接天高。小臣报国宁辞死，大将行兵无乃劳。漠漠野烟啼魍魉，阴阴山木挂猿猱。二更风雨来关峡，自喜挑灯看宝刀。
西湖竹枝歌,元末明初,陈秀民,鸳鸯宛在水中央，恰似阿侬初嫁郎。掷却郎君金弹子，劝郎切莫打鸳鸯。
姑苏竹枝词,元末明初,陈秀民,吴门二月柳如眉，谁家女儿歌《柳枝》。歌声袅袅娇无力，恰如杨柳好腰肢。
吴中柳枝七首 其一,元末明初,陈秀民,长洲宫苑草离离，中有吴王旧沼池。至今二八吴中女，为人歌舞学西施。
吴中柳枝七首 其二,元末明初,陈秀民,馆娃宫中花似云，馆娃宫外酒如春。花前把酒花下醉，莫遣春愁恼杀人。
吴中柳枝七首 其三,元末明初,陈秀民,姑苏城边杨柳丝，千丝万丝垂参差。柳丝虽长不禁手，难织回文锦字诗。
吴中柳枝七首 其四,元末明初,陈秀民,棠梨花开郎出门，宜男草生妾思君。如何宜男草上露，不湿棠梨花底云。
岳阳楼夜宿,元末明初,陈秀民,湘灵瑟鼓潇潇夜，龙女笙吹淡淡秋。楚曲吴歌互相答，岭猿巴鸟不胜愁。
周玄初来鹤诗,元末明初,陈秀民,天外谁呼众鹤来，坛前道士本仙才。月明辽海通三岛，能载飞琼数往回。
早春寄周致尧,元末明初,陈雷,百年身世浑如寄，何处他乡是故乡。柳态正须春弄色，梅花自与雪生香。扬雄寂寞玄犹白，贺监风流醉亦狂。倘许胜缘同晚岁，梨林风致即柴桑。
戍妇吟 其一,元末明初,刘仁本,夫君在边戍，妾身守孤帏。欲往备纫栉，不如频寄衣。衣到恐迟迟，不到妾不知。欲知衣到无，明年鸿雁归。
戍妇吟 其二,元末明初,刘仁本,将军功未成，持牛劳军士。将军岂无家，为妾语夫主。勿为贱妾生，宁为将军死。贱妾欲从之，军中无女子。
蕨萁行（闽清县饥，不报，民采蕨萁为食而多死者，作《蕨萁行》）,元末明初,刘仁本,东山有蕨萁，南山有蕨萁。西山有蕨萁，北山有蕨萁。采采蕨萁，晨露未晞。荆棘离披，筐筥携持。长镵深入土，短褐寒风吹。采采蕨萁，可以疗饥。以簸以炊，为饧为饴。食少不下咽，食多伤人脾。去年岁歉食无糜，橡栗拾尽民流离。今年岁歉田无稗，蕨萁食尽将安之？美食大官馔，仁心宁汝悲？但见昨日奏麦两歧，今日进五色芝，呈祥献瑞无休时，载膏载脂，驿骑驱驰。蕨萁蕨萁，官独不汝知！已而已而，岁云莫矣。
述言 其一,元末明初,刘仁本,黄河失故道，横流奔四驰。楮币更新法，世乱不可支。承平日既久，弛张教乃堕。变故始有作，虽多亦奚为。是用干戈起，民生未可期。
述言 其二,元末明初,刘仁本,胶柱难鼓瑟，甚者当解弦。造车不合辙，出门行莫前。弦更紊古调，车徒反旧辕。姚虞世既远，雅奏不复宣。姬公指南作，矩度谁能传。
述言 其三,元末明初,刘仁本,波颓四海沸，势危天下竞。大夫拥专城，陪臣干国政。布衣操刃梃，亦执生杀柄。边将总兵戎，朝廷孰号令。何日能底平，拯溺跻民命。
述言 其四,元末明初,刘仁本,桓桓杨将军，落落真英杰。亹亹却红巾，凛凛持金节。保障东南区，边疆靡蹉跌。大功曾未成，身名遽磨灭。谁令养虓虎，逾圈乃自啮。
述言 其五,元末明初,刘仁本,东南有壮士，矫激如飞鸿。手持三尺铁，腰悬两石弓。去年曾射海，今年能杀红。归来在麾下，主将不论功。吁气为我言，世道何由隆。
述言 其六,元末明初,刘仁本,吕秦御大柄，国富兵亦强。耽耽为虎视，黔首愚莫当。一夫忽作难，鹿走中原场。云胡万年业，乃止二世亡。王纲尽崩裂，狂羁乌能长。
述言 其七,元末明初,刘仁本,经营百尺构，抡才须豫章。驱驰万里道，驾驭必乘黄。君看樗枥姿，壅肿诚匪良。驽骀但刍秣，不可以服箱。工师与从御，取舍当审将。
过枫亭驿和周草庭巡检韵就寄,元末明初,刘仁本,馈粮千里又南征，笑犯弓刀拥将星。汗血沙尘前后骑，檄书烽火短长亭。天连闽海团团白，山绕彭湖点点青。遥想环峰三十六，将军晏坐对沧溟。
再往三山,元末明初,刘仁本,去岁才从上海还，今年又复戴南冠。榕阴巷陌春风老，荔子楼台宿雨乾。几处旧游重载酒，十年往事一凭阑。回头却羡天台道，有客吹箫跨玉鸾。
清丽曲,元末明初,方行,江花绕琼阙，绿水带朱楼。开宴坐清夜，飞觞凌素秋。美人明月佩，仙客紫云裘。生世真飘忽，应当秉烛游。
题吴彦嘉所藏张秋蟾龙图,元末明初,方行,张公画龙人不识，笔法远自僧繇得。挂向高堂神鬼惊，恍忽电光来破壁。夜当渤澥开笔力，元气淋淫浸无极。吞吐日月天地昏，摩荡云雷太阴黑。江翻石转窅莫测，雪涛捲空铜柱侧。洞庭扶桑非尔谁，颠倒沧溟为窟宅。乃知前图只数尺，坐令万里起古色。何当置我君山湖上之高峰，听此老翁吹铁笛。
东归谣送贝仲琚回吴中,元末明初,方行,天目青逾蓝，上有危峰横空插汉高巉岩。沧海深莫测，下有六鳌迭负蓬壶方丈于其侧。山峻极兮水波澜，千盘万折行路难。愁看混沌开凿处，尚有斧迹留人间。殳山仙翁发如雪，胸蟠太和吐日月。手中鍊石轻女娲，五色曾将补天裂。忆闻羽客从之游，青霞光乱云锦裘。金鸡叫海白日惨，桂树四落空山愁。昔年寒月照樽俎，明珠百斛轻于土。君山铁笛悲向人，羞杀堂前柳枝舞。君归东吴怀故庐，明星古宅非吾居。会稽泱漭浙江险，谁探千载太史禹穴之遗书。兴因东归发，遂作《东归谣》。他年相忆五情热，应知泪湿双龙绡。
和马贯五松小龙女歌,元末明初,方行,五松小姑龙帝女，绰绰飞珰夜行雨。天吴移海醉不归，江色千年作谁主。漂星辗月流翠滑，青霓曳裾玳窗八。同心镂结寄玉郎，复叠毾㲪制霞袜。玉罂转水月独漉，綷䌨香裾蹙兰屋。闲掷明珠赠宓妃，一片长眉写新绿。罦罳瑶殿罩何年？排空凤管冲九天。割鲜不食起鸣弦，水波帖玉无惊烟。
复和五松小龙女歌答卢轩,元末明初,方行,东方龙君降灵女，腾飙曳烟轧腥雨。扑花扫海神为悲，玉帝封为九河主。贝宫铜龙刺云滑，彤台斗玉蛟柱八。琼丝络凤骑紫霞，金帖珑珑水晶袜。鳌头牵波月簌漉，翠幄银屏沓珠屋。倒窣天瓢浇火龙，九点齐州一时绿。挝钟欢饮邀万年，花宫盘盘象青天。湘妃献乐鼓冰弦，下窥四海销氛烟。
赠相虚中上人,元末明初,方行,一室安禅久，三生结愿频。传经来帝子，送食下天神。水月虚空相，山云自在身。慈航如可渡，应许姓庞人。
过太湖,元末明初,方行,震泽留遗号，行人指太湖。封疆连旧垒，形势压全吴。水落鱼龙蛰，天寒雁鹜呼。扁舟思范蠡，吾亦老樵苏。
登秦驻山,元末明初,方行,此地曾经驻跸来，秦皇遗迹尚崔嵬。采穷沧海无灵药，归到骊山有劫灰。万里黑风迷鬼国，一杯弱水隔蓬莱。诗人吊古应多思，落日高丘首重回。
登子胥庙因观钱塘江潮,元末明初,方行,吴越中分两岸开，怒涛千古响奔雷。子胥不作忠臣死，勾践终非霸主材。岁月消磨人自老，江山壮丽我重来。鸱夷铁箭俱安在，目断洪波万里回。
送殷文学之关中,元末明初,方行,博士才名成老翁，又随声教向关中。百年礼乐今重见，万国车书喜会同。泰华云开仙掌出，昆明水冷劫灰空。他时太史瞻星地，应说奎光聚井东。
杨柳词二首 其一,元末明初,方行,韶华无限暗中消，摇荡春光几万条。却怪晚来风定后，雪花飞满赤栏桥。
杨柳词二首 其二,元末明初,方行,曲江南陌乱垂烟，勾引春风入管弦。惆怅几枝憔悴尽，与人长系别离船。
题美人图,元末明初,方行,白玉帘开露气浮，芙蓉花近紫金钩。《阳春》一曲无人识，空拂银筝下翠楼。
闲居,元末明初,方行,弦管春深绕画楼，微风吹动玉帘钩。倡条冶叶俱无恙，相伴丁香结暮愁。
江南词,元末明初,方行,暖气晴娇杜若洲，沙头狂客系兰舟。采蘋多少江南女，摇荡春光不自由。
送赵将军,元末明初,陈有定,纵横薄海内，不怆别离颜。几载飘零意，秋风一剑寒。
被收作,元末明初,陈有定,失势非人事，重围戟似林。乾坤今已老，不死旧臣心。
南宋故内怀古,元末明初,刘仁本,山抹微云锁凤腰，御沟流水海鲜桥。西番杖锡居中阙，南渡衣冠尽北朝。九庙山陵孤塔雨，千年城郭半江潮。向南古木何人墓，岳将忠魂黯未消。
大慈寺史丞相墓,元末明初,刘仁本,山行十里乱峰回，相国坟茔紫翠堆。石马秋风两翁仲，杜鹃春雨几亭台。慈云塔下苍苔满，旌德观前红杏开。为忆当年莼菜美，短篷蘋末过湖来。
宫词,元末明初,刘仁本,舞靴轻转玉阶前，忆昔承恩已十年。记得当时供奉曲，上皇新自月宫传。
送郑同夫归豫章分题 虎丘,元末明初,郯韶,青山阖闾墓，荒草起秋风。古隧苍精化，阴房玉雁空。夕阳明野寺，远树落霜枫。送子难为别，无情楚水东。
奉谢玉山假僦屋,元末明初,杨维桢,玉山长者有高义，乞与山人僦屋金。驷马一时皆上客，青娥三日有遗音。西山涌海当秋后，南斗流江入夜深。更报大茅张外史，兴来须抱小雷琴。
怀玉山一首书珠帘氏便面,元末明初,杨维桢,五月江声入阁寒，故人西望倚阑干。珠帘新卷西山雨，第一峰前独自看。
玉山以诗见招用韵奉答二首 其一,元末明初,杨维桢,君泛脂江我泛娄，沙棠小桨木兰舟。醉吹铁笛珠帘底，端为风流刺史留。
玉山以诗见招用韵奉答二首 其二,元末明初,杨维桢,沧楼诗招箫史凤，莲艇或踏琴高鱼。卷尽芙蓉秋万顷，瀛洲信有玉人居。
戏答陆静远,元末明初,顾瑛,秋水蓝桥一尺强，愁闻玉杵捣玄霜。东篱老子乌纱薄，西郭佳人翠袖长。古寺竹深禅榻静，晴窗花落砚池香。西风鹤背三更梦，笑看璚花作醉乡。
八月廿三日芙蓉花下留南宫岳山人饮明日岳山人过玉山南宫老矣不知复几聚首观花听琴情不能堪因赋长句并简玉山,元末明初,倪瓒,芙蓉著花已烂熳，浊酒弹琴聊少停。数声别鹄隔江渚，一醉秋天空玉瓶。况当宾客欲行迈，忍使风雨即飘零。攀条掇英重惆怅，但愿花开长不醒。
寄玉山兼简匡庐外史,元末明初,陈基,美人不见已三月，日日相思赋角弓。兴发颇疑诗有助，忧来翻讶酒无功。未须结客游樊上，却儗移家住瀼东。与报匡庐于外史，新醅宜压荔枝红。
笠泽有怀,元末明初,陈基,碧梧翠竹郁参差，艾纳流薰绣幕垂。璚管隔花闻度曲，画屏烧烛看围棋。坐延太乙青藜杖，倒著山公白接䍦。何日扁舟还荡桨，为判同醉习家池。
别后闻入杭赋诗以寄,元末明初,陈基,柳洲寺下丝竹繁，苏小墓边风日暄。天开十里水如镜，雨过六桥花欲言。画船夜听孤山鹤，铁苗晓惊天竺猿。归来相迟桃源上，为唱《竹枝》倾绿樽。
有怀梧竹主人山阴道士云台外史兼简龙门开士,元末明初,陈基,碧梧翠竹日扶疏，长夏高堂可晏居。霅上故人时载酒，山阴道士近无书。苍头扫石安棋局，稚子穿花奉板舆。若见惠休烦问讯，碧云诗句定何如？
闻夜来过春梦楼赠小芙蓉乐府恨不得从游戏呈二十八字代简玉山主人,元末明初,郯韶,金鸭香销月上迟，玉人扶醉写新词。胜游不记归来夜，春梦楼前倚马时。
秋夜独坐有怀玉山征君,元末明初,郯韶,庭树叶初落，鹊飞惊早秋。玉绳犹未转，星汉忽同流。杨柳离亭思，芙蓉别浦愁。美人隔烟渚，沧海信悠悠。
次玉山分题韵四首 其一,元末明初,郯韶,频年种豆绕幽居，深巷萧条意不如。日晏炊烟分井臼，春前草色上阶除。清时自分耽诗癖，白昼休嫌生事疏。祇忆桃源种桃者，秋江多致鲤鱼书。
次玉山分题韵四首 其三,元末明初,郯韶,玉山树色倚青冥，洒阁风微酒易醒。移席绝怜江柳碧，钩帘更爱竹书青。白云尽日春团盖，灵石何年夜陨星。却笑虎头痴绝甚，尽将诗句写秋屏。
律诗二首奉寄玉山征君 其一,元末明初,郯韶,仙人爱向桃源住，曲曲云林胜辋川。秋水到门船似屋，青山当槛树如烟。常时待月溪边立，最爱梳头竹里眠。我有好怀清梦远，题诗还到草堂前。
律诗二首奉寄玉山征君 其二,元末明初,郯韶,征君一月不出屋，客来喜值清秋时。会稽录事应当别，笠泽高僧定赋诗。新月忽从溪上出，清尊还向竹间移。殷勤持寄于高士，切勿愁吟两鬓丝。
虞山道中有怀玉山征君,元末明初,郯韶,言偃宅前湖水东，千门杨柳绿摇风。一篷山色斜阳外，半夜雨声春梦中。独客年年如旅燕，行人草草似惊鸿。芳洲杜若凭谁采？心逐寒潮处处同。
过绰墩舟中奉寄玉山,元末明初,郭翼,绰墩树色青如荠，荡里张帆晓镜开。乌目峰高云北下，白沙湖阔水西来。菰蒋打雨鸣还止，鸂鶒迎船舞却回。好入桃源张渥画，祇惭扬马是仙才。
春日有怀二首 其二,元末明初,郭翼,客里青春愁不禁，月头月尾雨阴阴。海棠结巢花匼匝，杨柳满门江浅深。竟日笙囊寒未解，临池盘盏晚才斟。诸郎怕有乘舟兴，怪杀喧喧鹊报音。
南湖有怀,元末明初,郭翼,玉山之诗尚清省，草堂缃帙动星光。儿郎个个荀文若，宾客人人马季良。月里吹笙眠复阁，花间移艇过渔庄。酒酣侧近江头别，独坐南湖意不忘。
漫兴一首呈上玉山道丈,元末明初,郭翼,前月海寇入郡郭，病里移家愁杀人。桃花野屋苦多雨，杨柳清江无好春。谁似庞公居陇亩？自惭杜老在风尘。草堂梦寐惊相见，把酒论诗月色新。
和羲仲韵柬玉山,元末明初,瞿智,莫怪清狂似谪仙，乘凉远过玉山前。紫箫夜动黄姑渚，翠被风生越鄂船。云树亭台全却暑，芙蓉帘幕半浮烟。赋诗刻烛良宵饮，知是衣冠不乏贤。
至正九年四月二十日元璞舟过江郊枉劳衰疾承近怀多慰元璞言归赋七言近体一通问讯遥寄玉山主人,元末明初,吴克恭,玉山长夏草堂幽，老爱从君十日留。醉语支离欢不记，归来烂熳忆相求。风回柳叶摇歌扇，月出荷花映綵舟。可念江湖搔白首，还将衰朽问汤休。
西湖酌别便欲过草堂因冗未果小诗二章奉寄稍凉当买舟相晤也 其一,元末明初,郯韶,片玉山中结草堂，门前流水似沧浪。竹阴覆几琴书润，花气薰窗笔砚香。四海诗名唐李杜，一时文采汉班扬。近闻高士增新传，好纪淮南老更狂。
游天池,元末明初,顾瑛,萦纡白云路，窈窕青山联。秋风吹客衣，逸兴良翩翩。扪萝度绝壁，蹑磴穷层巅。崖倾石欲落，树断云复连。两峰龈牙门，中谷何廓然。大山屹堂堂，直欲摩青天。小山亦磊落，飞来堕其前。阴阴积古铁，粲粲开青莲。神斧削翠骨，天沼涵灵泉。玉龙抱寒镜，倒影清秋悬。忆昔张贞居，寄我琳琅篇。逝者不可作，新诗徒为传。举酒酹白日，万壑生凄烟。幽欢苦未足，落景忽已迁。美人胡不来，山水空清妍。
响屧廊,元末明初,顾瑛,日日深宫醉不醒，美人娇步踏花行。钃镂赐与忠臣后，叶落君王梦亦惊。
西湖口占三首 其一 观荷值雨,元末明初,顾瑛,湖山堂上看荷花，乱舞红妆万髻丫。细雨沾衣凉似水，画船五月客思家。
西湖口占三首 其二 题叔厚画素云小像,元末明初,顾瑛,薄薄红绡映雪肤，玉纤时把髻鬟梳。风流得似贞期子，添个芭蕉画作图。
西湖口占三首 其三 戏赠杜姬,元末明初,顾瑛,十九韦娘著绛纱，金杯玉手载春霞。清歌未了船头去，笑买新妆茉莉花。
泊垂虹桥口占次顾仲瑛韵二首 其一,元末明初,郯韶,洞庭之西湖水东，客行三日上江风。行行塞雁青天外，个个轻鸥白浪中。
泊垂虹桥口占次顾仲瑛韵二首 其二,元末明初,郯韶,鹭鸶鸂鶒总多情，荡漾春江取次行。日日沙头候归雁，为郎搊得小秦筝。
发齐门,元末明初,顾瑛,东方晨星如月明，舟人捩舵听鸡鸣。自怜不合轻为客，莫厌秋风搅树声。
泊阊门,元末明初,顾瑛,枫叶芦花暗画船，银筝断绝十三弦。西风只在寒山寺，长送钟声搅客眠。
晚泊新安有怀九成,元末明初,顾瑛,夜泊新安驿，西风八月天。人家溪树里，晚饭柁楼前。水落星移石，云开月堕船。遥思佩韦者，痴坐不成眠。
次顾仲瑛晚泊新安见怀韵,元末明初,郯韶,长林夕露下，一雁过秋天。月照风灯外，星沈夜水前。美人隔烟渚，清梦落江船。孤坐闻城漏，迢迢夜不眠。
舟中作,元末明初,顾瑛,自爱玉山书画船，西风百丈大江牵。出门已是三十日，到家恰过重九天。青山白水与君赏，翠竹碧梧惟我怜。近闻海上鲸波静，烂醉草堂松菊前。
新郭 其一,元末明初,陈基,扁舟夜泊新郭市，石湖水深清且泚。长啸一声天地秋，万壑惊风泣山鬼。匡庐生，玉山子，意气相倾誓终始。呼童沽酒烹锦鲤，醉入芦花月如水。周郎放歌踏船尾，我亦和之声亹亹。明月照我心，秋水洗我耳。富贵亦何为，人生行乐尔。城中黄尘眼为眯，安得置我丘壑里。
次周履道韵,元末明初,顾瑛,夜泊石湖湖水傍，芙蓉露白蒹葭苍。画船酒行飞急觞，美人罗袖随风扬。长檠翠幕高高张，浩歌起坐秋夜凉。明月已在天中央，大星小星光烨煌。酒酣不记过船去，但听秋声响疏雨。梦中化作蝴蝶飞，飞入花间听春语。邻鸡喔喔东方曙，船尾浪花风起舞。为君起和梦中诗，水气如烟度秋渚。
舟中与陈敬初联句,元末明初,顾瑛,行春桥下看山回，翠幕红帘面面开。一夜水风吹不断，蜻蜓飞入画船来。
次龙门琦公见寄韵二首 其一,元末明初,顾瑛,扁舟远适越溪滨，双桨惊飞白鹭群。要趁秋江三尺水，去看山寺九峰云。西风网罟沿村集，落日钟声隔水闻。好对黄花同一醉，故园晴色晚如熏。
次龙门琦公见寄韵二首 其二,元末明初,顾瑛,秋花枫叶暗江濆，万里西风雁叫群。谩是羁情浓似酒，独怜世事薄于云。九龙山色船头看，半夜钟声枕上闻。料得高僧禅定处，松窗柏子起浓熏。
九月七日复游寒泉登南峰有怀龙门云台二首 其一,元末明初,顾瑛,春游忆得到寒泉，正值莺花过禁烟。杨柳楼中金错落，琵琶船里玉婵娟。潘郎别去浑多病，道士重来是有缘。今日登高能作赋，云台不见使人怜。
九月七日复游寒泉登南峰有怀龙门云台二首 其二,元末明初,顾瑛,又向江头载夕晖，好怀每与世相违。客中重九明朝是，眼底故人今日稀。过雨黄花千蕊发，经霜紫蟹两螯肥。秋江更待澄如练，击楫中流缓缓归。
玉山草堂口占,元末明初,顾瑛,临池醉吸杯中月，隔屋香传蕊上花。狂煞会稽于外史，秋风吹堕小乌纱。
吴龙门山释良琦元璞,元末明初,杨维桢,玉山窈窕集琼筵，手拨鹍鸡十二弦。巢树老僧狂破戒，散华天女醉谈禅。鹅儿色重酴醾酒，桂叶香深翡翠烟。最爱碧桃歌扇静，长瓶自煮白云泉。
以爱汝玉山草堂静七字分韵得草字,元末明初,顾晋,客从桃源游，爱此玉山好。清文引佳酌，玄览穷幽讨。流莺答新歌，飞花落纤缟。分坐有杂英，醉眠无芳草。
以丹桂五枝芳分韵得五字,元末明初,顾瑛,南州孟秋月，维日二十五。回风吹层霄，飞云过疏雨。客从金华来，款曲置樽俎。况有匡庐仙，貌古心亦古。襟期事萧散，笑傲忘宾主。哀弦发秦声，修眉善胡舞。秋辉能娱人，夜色满庭户。翛翛风叶鸣，泫泫露花吐。春波杯中月，不照坟上土。缅怀琦龙门，扁舟下南浦。
湖光山色楼口占四首 其二,元末明初,顾瑛,晴山远树青如荠，野水新秧绿似苔。落日湖光三万顷，尽随飞鸟带将回。
湖光山色楼口占四首 其三,元末明初,顾瑛,雨随牛迹坡坡绿，云转山腰树树齐。江阁晚添凉似洗，隔林时有野莺啼。
湖光山色楼口占四首 其四,元末明初,顾瑛,紫茸香浮薝卜树，金茎露滴芭蕉花。幽人倚树看过雨，山童隔竹煮新茶。
柳塘春,元末明初,郭翼,阴阴覆地十余亩，袅袅回塘二月风。雨过鸥眠沙色里，花飞莺乱水声中。
柳塘春,元末明初,陈基,扁舟二月傍溪行，爱此林塘照眼明。芳草日长飞燕燕，绿阴人静语莺莺。临风忽听歌《金缕》，隔水时闻度玉笙。更待清明寒食后，买鱼沽酒答春晴。
柳塘春,元末明初,昂吉,春塘水生摇绿漪，塘上垂杨长短丝。美人荡桨唱流水，飞花如雪啼黄鹂。
淮海秦约文仲,元末明初,顾瑛,弱柳金塘上，春浓岸岸连。树深停野骑，花送渡江船。燕蹴初晴雨，乌栖欲暝烟。沿洄正延伫，落日掉歌还。
柳塘春口占四首 其一,元末明初,顾瑛,二月看看已过半，春风尚尔不放晴。杨柳长堤飞鸟过，鸬鹚新水没滩平。
柳塘春口占四首 其二,元末明初,顾瑛,溪上草亭绝低小，春来有客日相过。便须对柳开春酒，坐看晴色上新鹅。
柳塘春口占四首 其三,元末明初,顾瑛,鸟啼残雨适平皋，鱼逐轻波趁小舠。独爱大堤杨柳树，又牵春意上柔条。
柳塘春口占四首 其四,元末明初,顾瑛,小亭结在瀼西头，况复春半雨初收。柳垂新绿枝枝弱，水转回塘漫漫流。
欸歌二首 其二,元末明初,顾瑛,金杯素手玉婵娟，照见青天月子圆。锦筝弹尽鸳鸯曲，都在秋风十四弦。
三月三日与杨铁崖饮于书画舫，侍姬素云行椰子酒，遂成联句,元末明初,顾瑛,龙门上客下骢马，洛浦佳人上水帘。玛瑙瓶中椰蜜酒，赤瑛盘内水晶盐。晴云带雨沾香灺，凉吹飞花脱帽檐。宝带围腰星万点，黄柑传指玉双尖。平分好句才无劣，百罚深杯令不厌。书出拨灯侵茧帖，诗成夺锦斗香奁。臂韝条脱初擎研，袍袖弓弯屡拂髯。期似梭星秋易隔，愁如锦水夜重添。劝君更覆金莲掌，莫放春情似漆黏。
澹香亭,元末明初,郭翼,别馆闲将掷果车，澹香亭下赏春华。东阑恰好清明节，千树都开烂漫花。绮席霏霏吹雪暖，《霓裳》叠叠舞风斜。魏公翰墨秦家得，一字千金未足誇。
白雪海铭辞,元末明初,顾瑛,虞山几千叠，千叠白云飞。出山变苍狗，入山为白衣。不如化作双白鹤，飞向白云深处落。向余能解说前身，不是当初旧城郭。
拜石坛,元末明初,顾瑛,好事久伤无米颠，清泉白石亦凄然。快哉亭下坡仙友，拜到丹丘三百年。
金粟冢中秋日燕集,元末明初,顾瑛,绰山古佳城，左股接昆丘。水作青龙来，九派盘遭周。道人金粟冢，在彼山之幽。团团青桂树，枝叶相蜷樛。石削华表立，碑刻金窠锼。人身无百年，胡乃三彭仇。四大偶一失，九丹不能瘳。肉血溃臭腐，不朽唯髑髅。弃之道路旁，行者得溺溲。狐狸与蝇蚋，食嘬纷相雠。欲贻后之人，以掩面目羞。乌兔互出没，急行不入邮。纵有万丈绳，谁能系之留。煖穴竞蝼蚁，凉风灭蜉蝣。荣名乃何物，汲汲将奚求。金谷珊瑚树，天网一夕收。美人化黄壤，燕子巢空楼。大印佩六国，散金驰八驺。一朝不得志，车裂徇九州。秦皇与汉武，灵药采仙洲。玉棺葬地底，金凫出海陬。梨花自寒食，夜雨鬼啾啾。飞钱化蝴蝶，走燐惊鸺鹠。混沌凿不死，倏忽何能休。丈夫不解事，老大伤白头。何如种秫米，压酒日日篘。今夕三五夕，我已为君谋。长瓶置十斛，百结青丝兜。截江取紫蟹，攀树摘红榴。周垣设茵席，矮几陈脯脩。步登白云屏，待月豁醉眸。划然白虾蟆，抱出黄金毬。又若摩尼珠，跃出骊龙湫。吐吞大地影，晃漾东南浮。老兔玉杵臼，捣作人间秋。宝城三千里，缩景归遐搜。宫殿鱼鳞骞，草木秋云稠。素娥骑彩鸾，舞雪翻霓裘。手折琼树花，竞拂金精流。化为五素芒，落我白瑶瓯。持满向君语，借箸请为筹。十载苦国难，豪杰纷戈矛。鸿门碎玉斗，桃园宰乌牛。战血溅野草，饿莩填荒沟。我时别妻孥，夜汎苕霅舟。有儿握兵符，承乏万户侯。三年尽忠归，身作抱官囚。平生万卷书，怒焚遭郁攸。庐墓读内典，守节事清修。亲友散如雪，云树空悠悠。独尔数君子，艰棘见何由。今闻王师出，卒伍皆兜鍪。弄刀走官马，千里风飕飕。桓桓李将军，大旗画蚩尤。去秋夺汴城，今复追大酋。屯兵泗水上，添灶扼贼喉。东南贡米粟，连网起歌讴。我曹幸无恙，坐见恢皇猷。酒旗指南斗，今兹会绸缪。请起各称寿，我亦相劝酬。群才尽敏捷，用作钓诗钩。青山忽大笑，此意君知不？呼童酌大白，酹此土一抔。他时盖棺了，神随和气游。巾插空中华，撒手鞭苍虬。东海招若士，西池访阿缑。共看麻姑爪，当座擘箜篌。不必儿女泪，暗洒窀穸愁。达哉司空图，吾今乃其俦。大书勒崖壁，永绝生前游。
花游曲同张贞居游石湖和杨廉夫韵,元末明初,顾瑛,真娘墓下花溟濛，碧梢小鸟啼春风。兰舟摇摇落花里，唱彻吴歌弄吴水。十三女子杨柳门，青丝盘髻郁金裙。折花卖眼一回步，蛱蝶双飞上春墓。老仙醉弄铁笛来，璚花起作回风杯。兴酣鲸吸玛瑙碗，立按鸣筝促象板。午光小落行春西，碧桃花下题新题。西家忽遣青鸟使，致书殷勤招再四。当筵夺得凤头笺，大写仙人蹋鞠篇。
白云楼歌四叠次文质韵 其一,元末明初,顾瑛,白云深，白云深，白云飞来知我心。笑看触石起肤寸，斯须变作漫天阴。山人驱云飞出牖，一道龙光射南斗。大星落落小星明，万物区区等刍狗。举手招归怀抱里，三日颠风吹不起。怒排雨脚走空来，卷入银河一泓水。四野纷纷未倒戈，其奈山人不出何。有时乘云钓东海，世上空寻张志和。万松岭上云如絮，天赐山人作霖注。明朝说与云中君，白云之楼是常住。
白云楼歌四叠次文质韵 其二,元末明初,顾瑛,白云深，白云深，高楼结在云中心。楼中之人白云友，日日醉卧梨花阴。大笑白衣对户牖，肘后黄金大于斗。草间逐兔纵得之，九鼎热油烹走狗。争如高卧高楼里，未听催归听唤起。钓竿不钓北溟鱼，酒杯倒吸西江水。何须逐日怒挥戈，其若花开雪落何。空将朽索驭快马，籋云放辔追羲和。楼外晴云擘飞絮，手拍阑干目如注。青山排闼四海来，面面青山白云住。
白云楼歌四叠次文质韵 其四,元末明初,顾瑛,玉山盘盘窈且深，中有楼兮居山心。白云不断护岩壑，下与梧竹连秋阴。天风吹云夜开牖，城上乌啼击刁斗。芒砀长途断白蛇，上蔡东门叹黄狗。主人醉坐阑干里，云影时看酒中起。赏春不折背岩花，烹茶自汲当门水。战国纷纷竞挽戈，纵横辩口誇隋何。黄钟不作大雅调，五弦谩尔张云和。君不见水上浮萍元柳絮，也趁桃花流水注。不似白云日日闲，只伴幽人在山住。
天宝宫词十二首寓感 其三,元末明初,顾瑛,莲花池畔暑风凉，玉竹回文宝簟光。贪倚画屏调翡翠，误开金锁放鸳鸯。轻绡披雾誇新浴，堕髻攲云衒晚妆。笑语女牛私语处，长生殿下月中央。
天宝宫词十二首寓感 其四,元末明初,顾瑛,五色卿云护帝城，春风无处不关情。小花静院偷吹笛，淡月闲房背合筝。凤爪擘柑封钿合，龙头泻酒下瑶罂。后宫学做金钱会，香水兰盆浴化生。
天宝宫词十二首寓感 其五,元末明初,顾瑛,龙旂翠盖拥鸾幢，步辇追随幸曲江。鸟道正通天上路，羊车直到竹间窗。桃花柳叶元无匹，燕子莺儿各有双。中贵向人言近事，风流陈里帝先降。
天宝宫词十二首寓感 其六,元末明初,顾瑛,秘阁香残日影移，灯分青玉刻蟠螭。琵琶凤结红文木，弦索蚕缫绿水丝。金屋有花频赌酒，玉枰无子不弹棋。传宣趣发明驼使，南海今年进荔枝。
天宝宫词十二首寓感 其七,元末明初,顾瑛,近臣谐谑似枚皋，侍宴承恩得锦袍。扇赐方空描蛱蝶，局看双陆赌樱桃。翰林醉进《清平调》，光禄新呈玉色醪。密奏君王好将息，昨朝马上打围劳。
天宝宫词十二首寓感 其八,元末明初,顾瑛,虢国来朝不动尘，障泥一色绣麒麟。朱衣小队高呵道，粉笔新图遍写真。宝雀玉蝉簪翠髻，银鹅金凤踏文茵。一从羯鼓催春后，不信司花别有神。
天宝宫词十二首寓感 其十,元末明初,顾瑛,五王马上打毬归，赢得宫花献贵妃。乐起閤门边奏少，祸因台寺谏书稀。侍儿随幸皆颁紫，骰子蒙恩亦赐绯。娣妹相从习歌舞，何人能制柘黄衣。
天宝宫词十二首寓感 其十一,元末明初,顾瑛,新制《霓裳》按舞腰，笑他飞燕怕风飘。玉蚕倒卧蟠条脱，金凤斜飞上步摇。云母屏开齐奏乐，沉香火底并吹箫。只因野鹿衔花去，从此君王罢早朝。
天宝宫词十二首寓感 其十二,元末明初,顾瑛,宫衣窄窄小黄门，踯躅初开赐缥盆。夜月不窥鹦鹉冢，春风每忆凤皇园。爱收花露消心渴，怕解金珂见爪痕。只有椒房老宫监，白头一一话开元。
天宝宫词十二首寓感 其二,元末明初,顾瑛,五家第宅近天家，侍女都封系臂纱。池上桃开销恨树，閤中香进助情花。风回辇道鸾铃远，日射龙颜雉扇斜。韩虢并骑官厩马，醉搀丞相踏堤沙。
天宝宫词十二首寓感 其九,元末明初,顾瑛,十三女子擘箜篌，选作梨园第一流。却道荷花真解语，岂知萱草本忘忧。红鸾不照深宫命，翠凤常看破镜羞。舞得太平并万岁，五年谁赐锦缠头。
尧文文学过访赋别兼简鹤斋薛真人二首 其一,元末明初,顾瑛,草堂五月少人过，门巷春泥奈雨何。满树枇杷莺窃尽，一阶芳草蚁行多。因思诸葛吟《梁父》，却笑苏秦谩揣摩。老我衰年无白发，从今也合号涪皤。
尧文文学过访赋别兼简鹤斋薛真人二首 其二,元末明初,顾瑛,忆昨相过寂寞滨，白头倾盖岂如新。惊回赤壁三更梦，开遍桃花一树春。顾我老为思枥马，怜君远作倚楼人。黄公垆畔三株树，留待来时醉挂巾。
题宋徽宗仙山楼观图,元末明初,顾瑛,宣和天子昔神游，凤驾行空过玉楼。此去有人言赤马，归来无处逐青牛。分明艮岳通玄圃，想像方壶接祖洲。莫把仙山作图画，琼花琪树不胜秋。
夜宿三塔次陈元朗韵,元末明初,顾瑛,水落南湖不露沙，又牵舫子到僧家。春浮大斗娟娟酒，寒隔虚棂薄薄纱。半夜塔铃传梵语，一林江月照梅花。坐来诗句生枯吻，指点银瓶索煮茶。
次韵观帖之什,元末明初,顾瑛,水如燕尾出湖分，合入长溪直到门。韦杜桑麻元两曲，朱陈鸡犬却通村。换羊卖马囊中帖，刳瘿悬匏竹里樽。昨日烦君来阅赏，扁舟短缆系篱根。
自赞,元末明初,顾瑛,儒衣僧帽道人鞋，到处青山骨可埋。还忆少年豪侠兴，五陵裘马洛阳街。
往凤阳次虎丘,元末明初,顾瑛,柳条折尽尚东风，杼柚人家户户空。祇有虎丘山色好，不堪又在客愁中。
湖光山色楼口占四首 其一,元末明初,顾瑛,天风吹雨过湖去，溪水流云出树间。楼上幽人不知暑，钩帘把酒看虞山。
西湖竹枝词,元末明初,顾元臣,牡丹开时花满阑，芍药开时春已残。等过三春今半夏，重楼日日倚阑干。
玉山佳处分韵得堂字,元末明初,顾元臣,玉山有佳趣，张筵竹梧堂。翠气动空碧，绿阴生暗芳。蔗浆银碗冻，莼缕翠丝凉。最爱纤歌罢，虚庭月似霜。
又得凰字,元末明初,顾元臣,梧竹绕高堂，清阴满坐凉。春风人似玉，芳草句生香。绿酒倾鹦鹉，瑶笙引凤凰。诗成欢未撤，月色转回廊。
西湖竹枝词,元末明初,顾晋,杨白花开风满天，花开成絮不成绵。不如落向西湖水，化作浮萍个个圆。
和铁厓竹枝词 其二,元末明初,顾晋,郎子别时秋月明，说道归时春水生。晓起门前听过马，马嘶都是别人行。
芝云堂得生字,元末明初,顾晋,石根云气暖，坐看紫芝生。诗酒共为乐，竹梧相与清。仙人同跨鹤，玉女对吹笙。过雨添凉思，停杯待月明。
雨中寄孟集,元末明初,倪瓒,英英西山云，翳翳终日雨。清池散圆文，空林绝行屦。野性夙所赋，好怀谁共语。烧香对长松，相与成宾主。
赠天宁福上人,元末明初,倪瓒,荆溪霜落后，铜官日出初。自栉头上发，更理箧中书。上人从定起，咏言方绕除。邂逅发微笑，幻身同太虚。
双寺精舍新秋追和戎昱长安秋夕,元末明初,倪瓒,秋暑晚差凉，茗余眠独早。清风振庭柯，寒蛩吟露草。晨兴面流水，西望吴门道。不知人事剧，但见青山好。
送高太守之秦邮,元末明初,倪瓒,秦汉置牧守，犹古之侯伯。封建而郡县，仁政固不易。汉宣知所本，留意二千石。慎哉高侯车，愿循古辙迹。
为方厓画山就题,元末明初,倪瓒,摩诘画山时，见山不见画。松雪自缠络，飞鸟亦闲暇。我初学挥染，见物皆画似。郊行及城游，物物归画笥。为问方厓师，孰假孰为真。墨池挹涓滴，寓我无边春。
奉谢张天民先生,元末明初,倪瓒,鸣雁将北归，徘徊旧栖处。江湖春水多，欲去仍回顾。稻粱岂余谋，矰缴非所虑。犹为气机使，暄冷逐来去。寥寥天宇宽，彼此同一寓。风萍无定踪，易散聊为聚。君看网中鱼，在疚犹相煦。
夜泊芙蓉洲走笔寄张鍊师,元末明初,倪瓒,芙蓉犹满渚，疏桐已殒霜。泊舟菰蒲中，吴山隐微阳。因怀静默士，竹林閟玄房。煮茗汲寒涧，烧丹生夜光。忆与郑郯辈，闲咏步修廊。时子有所适，顾瞻重徜徉。庭下生苔藓，牖间翻诗章。弈势郑老胜，酒榼郯生将。雅歌杂诙谐，列坐飞羽觞。子归日已晚，枣栗亦倾筐。挥手辄谢别，暮宿荒城傍。迟明趋所期，待子郑公堂。晨往遂至昏，企望徒伥伥。乃嗟仙真驭，固非世所望。恻恻理归棹，泛泛秋浦长。还寻甫里陆，更醉山阴王。素冠斯驰赠，喜知终未忘。余兹将远适，旅泊犹彷徨。微风动虚碧，初月照石梁。旷望对清景，赋诗托陈郎。茯苓思同煮，夜雨共匡床。
听袁员外弹琴,元末明初,倪瓒,郎官调绿绮，谷雪赏初晴。两忘弦与手，流泉松吹声。问言踰八十，云尝见河清。挂帆望九华，神人歘相迎。啖以海上枣，欢爱若平生。玄遇宁复得，惜哉遗姓名。
古诗一首奉送友仁贤良之京师,元末明初,倪瓒,吴山朝霭外，阊门春雨余。超忽孤帆远，天末浮云舒。君今北阙游，我栖南山庐。荷锄事耕作，闭户咏诗书。高林鸣禽曙，青苔行迹疏。还期茅檐下，一枉故人车。
怀寄强行之常州学官,元末明初,倪瓒,君在西溪上，年年杨柳春。提壶坐柳下，邀我见情真。青叶已垂带，白花还覆蘋。别来今见柳，思尔采芳芹。
赠惟寅,元末明初,倪瓒,隐几方熟睡，故人来扣扉。一笑无言说，清坐澹忘机。衣上松萝雨，袖中南涧薇。知尔山中来，山中无是非。三十不娶妻，四十不出仕。逍遥岩岫间，翳名以自肆。何曾问理乱，岂复陈美刺。高怀如汉阴，终老无机事。
对春树,元末明初,倪瓒,端忧对春树，影落身上衣。美人手所成，纫缝愿无违。步庭悲往躅，瞻景惜余晖。芳襟沾露湿，兰佩委风微。凝思自的的，染泽尚依依。晨鸡催梦短，夜鹊逐魂飞。欢爱自兹毕，憔悴损容辉。
送马生,元末明初,倪瓒,送子淮南行，系舟江岸柳。翠影舞晴烟，落我杯中酒。举杯向落日，春水浮天碧。时见白鸥飞，雪光翻绮席。应笑披羊裘，独钓江边石。
寄杨廉夫,元末明初,倪瓒,吴松江水春，汀洲多绿蘋。弹琴吹铁笛，中有古衣巾。我欲载美酒，长歌东问津。渔舟狎鸥鸟，花下访秦人。
次韵陈维允姑苏钱塘怀古四首 其一,元末明初,倪瓒,酿酒剑池水，玉壶清若无。挥杯送落月，山鬼共歌呼。松间灯如漆，白骨漫寒芜。
次韵陈维允姑苏钱塘怀古四首 其二,元末明初,倪瓒,耕凿古隧穿，乃吴桓王墓。金雁随冷风，黄肠毕呈露。悲歌异今昔，踟蹰缓归步。
次韵陈维允姑苏钱塘怀古四首 其三,元末明初,倪瓒,仙人悲世换，宴景在清都。寒暑自来往，英雄生钓屠。钱唐江畔柳，风雨夜啼乌。
次韵陈维允姑苏钱塘怀古四首 其四,元末明初,倪瓒,江山国破后，吊古一经行。辇路苔花碧，御沟菰叶生。古迹今宁有，新城江上横。
送吕养浩之绍兴,元末明初,倪瓒,贺监宅前路，荷花今亦无。空余湖上月，照见水中蒲。送尔作官幽绝处，钱塘江头飞柳絮。听事临堤满夕岚，时有沙鸥自来去。
徐氏南园对雨,元末明初,倪瓒,樱桃花欲落，风雨暮凄迷。忽忆郊园日，竹林通涧西。弱蔓滋野楥，兰叶长芳畦。念我当时友，蒿莱没旧溪。
题画赠九成,元末明初,倪瓒,故人郯掾史，邀我宿溪船。把酒风雨至，论诗烟渚前。晨兴就清盥，思逸爱春天。复遇武陵守，共寻花满川。
送徐君玉,元末明初,倪瓒,闽江之水清涟漪，隔江名园多荔枝。闽中女儿天下白，越波飞桨逐凫鹥。棹歌清绵洲渚阔，荡桨落日令人悲。蛮烟怪雨忽冥密，蒋芽蒲叶相参差。此中胜事不为少，徐郎远游牵我思。
对梓树花,元末明初,倪瓒,去年梓树花开时，美人明珰坐罗帏。今年梓树花如雪，美人死别已七月。梓花如雪不忍看，沈吟怀思泪阑干。鸣鸠乳燕共悲咽，柳绵风急烟漫漫。
题元璞上人壁,元末明初,倪瓒,萧条江上寺，迢递白云横。坐待高僧久，时闻落叶声。鸱夷怀往事，张翰有余情。独棹扁舟去，门前潮未生。
赠沈文举,元末明初,倪瓒,波光浮草阁，苔色上春衣。杨柳莺啼邃，樱桃鸟啄稀。荣名非所慕，登览竟忘归。泖水宜修禊，重来坐钓矶。
赋德机征君荆南精舍图,元末明初,倪瓒,结庐溪水南，胜事足幽探。夏果落山雨，春衣染夕岚。石敧招鹤磴，门俯射蛟潭。日日萦归梦，萧条雪满簪。
山园,元末明初,倪瓒,春水凫鹥野外堂，山园细路橘花香。栖栖身世书盈箧，漠漠风烟酒一觞。岂谓任真无礼法，也须从俗著冠裳。不营产业人应笑，竹本桃栽已就行。
林下遣兴,元末明初,倪瓒,眼见藤梢已过墙，手拈书卷复堆床。闲临水槛亲鱼鸟，欲出柴门畏虎狼。冠制不嫌龟壳小，衣裾新剪鹤翎长。从来任拙唯疏懒，一月秋阴不下堂。
春日,元末明初,倪瓒,闭门积雨生幽草，叹息樱桃烂熳开。春浅不知寒食近，水深唯有白鸥来。即看垂柳侵矶石，已有飞花拂酒杯。今日新晴见山色，还须拄杖蹋青苔。
二月十日玄文馆听雨,元末明初,倪瓒,卧听夜雨鸣高屋，忽忆陂塘春水生。何意远林饥独鹤，若为幽谷滞流莺。成丛枸杞还堪采，满树樱桃空复情。二月江头风浪急，无机鸥鸟亦频惊。
雪后过陈子贞隐居,元末明初,倪瓒,陶公卜宅南村里，快雪初晴思一游。树辨微茫来独鹤，橹摇敧侧散轻鸥。墨池绕溜春冰满，尘榻翻书夕照收。相见惘然如有失，掉头吟咏出林丘。
赠别益以道书记,元末明初,倪瓒,一笑相逢岂有期，因怀西崦话移时。李公祠畔空余月，陆子泉头旧有诗。旅思悽悽非中酒，人情落落似残棋。云涛眼底三生梦，鸥影秋汀又远离。
寄张贞居,元末明初,倪瓒,不但入城踪迹少，南邻野老见犹稀。狂歌衰凤聊自慰，旧学屠龙良已非。苍藓浑封麋鹿径，白云新补薜萝衣。羊君笔札谁能继，欲读灵文一扣扉。
春日试笔,元末明初,倪瓒,喜看新酒似鹅黄，已有春风拂草堂。二月江南初变柳，扁舟晚下独鸣榔。苔生不碍山人屐，花发应连野老墙。美酒已拚千日醉，莫将时事搅愁肠。
寄张天民先生,元末明初,倪瓒,清溪演漾绿生蘋，溪上轩楹发兴新。只欠竹阴垂北牖，尽多山色近南津。湖鱼入馔长留客，沙鸟缘阶不畏人。愧我萍踪此淹泊，片云回首一伤神。
居竹轩,元末明初,倪瓒,翠竹如云江水春，结茅依竹住江滨。阶前迸笋从侵径，雨后垂阴欲覆邻。映叶黄鹂还自语，傍人白鹤亦能驯。遥知静者忘声色，满屋清风未觉贫。
寄张德常,元末明初,倪瓒,身世萧萧一羽轻，白螺杯里酌沧瀛。逍遥自足忘鹏鴳，漫浪何须记姓名。石鼎煮云听夜雨，玉笙吹月和松声。凭君为问张公子？曾到良常梦亦清。
题张以中野亭,元末明初,倪瓒,人境旷无车马杂，轩楹只在第三桥。开门草色侵书幌，隔水松声和玉箫。一榻云山供夏簟，满江烟雨看春潮。君能撷取飞霞佩，天际真人近可招。
次韵奉答德常别驾初夏见怀一首,元末明初,倪瓒,隔浦鼍鸣似打衙，云涛城郭夕阳斜。汀前露冷鱼鳞屋，窗里烟轻蝉翼纱。沛泽风雷时绕几，谈空衣裓不沾花。欲分香饭能来否？菩萨如今只在家。
送张鍊师游七闽,元末明初,倪瓒,高士不羁如野鹤，忽思闽海重经过。舟前春水他乡远，雪后晴山何处多。觳觫卧云芳草细，钩辀啼树野烟和。武陵九曲最清绝，落日采蘋闻棹歌。
杭人有传余死者贞居闻之怆然因赋此以寄,元末明初,倪瓒,果园橘熟谁分饷，茅屋诗成懒寄将。衰谢皆传余已死，迂疏真与世相忘。夜分风雨鸡鸣急，天阔江湖雁影长。寥落百年能几面，论文犹及重衔觞。
题孙氏雪林小隐图,元末明初,倪瓒,天地飘摇一短篷，小窗虚白地炉红。翛然忽起梨云梦，不定仍因柳絮风。鹤影䙰褷檐上下，鹿迒散漫屋西东。杜门我自无干请，闲写芭蕉入画中。
送杭州谢总管,元末明初,倪瓒,南省迢遥阻北京，张公开府任豪英。守臣视爵等侯伯，仆射亲民如父兄。钱庙有碑刓夜雨，岳坟无树著秋声。好将饮食濡饥渴，何待三年报政成。
上巳日感怀,元末明初,倪瓒,石梁破屋路敧斜，僻似华阳道士家。漠漠春云飞别鹤，潺潺夜雨杂鸣蛙。闲看稚子翻书叶，时有邻翁汲井花。日暮伤心江水绿，共舟人已蹑飞霞。
赠张玄度时方丧内,元末明初,倪瓒,吴松江水似荆溪，九点烟岚落日西。寂寂郊园寒食过，萧萧风雨竹鸡啼。蕙花委砌心应折，芳草归途意转迷。曾得鲁连消息否？春潮随雨到长堤。
寄熙本明二首 其二,元末明初,倪瓒,白首遥知得道余，不闻诗思近何如。高斋夜雪同谁话？古木寒山独自居。梦里只寻行去路，愁时聊读寄来书。夕阳溪上多飞鸟，若个能看影是虚。
寄卢士行,元末明初,倪瓒,阖闾浦口路依微，笠泽汀边白板扉。照夜风镫人独宿，打窗江雨鹤相依。畏途岂有新知乐，老境空思故里归。拟问桃花泛春水，船头浪暖鳜鱼肥。
送徐子素,元末明初,倪瓒,山馆留君才一月，梅花无数倚霜晴。垂帘幽阁团云影，贮火茶炉作雨声。深竹每容驯鹿卧，青山时与道人行。归舟载得梁溪雪，惆怅邻鸡月四更。
寄养正,元末明初,倪瓒,得君佳句清如玉，秋色惊人换物华。老境侵寻真有感，故园隔绝更兴嗟。女萝绿遍牵茅屋，乌桕红明映落霞。欲酌一尊浇磊块，几时邀子过田家。
喜谢仲野见过,元末明初,倪瓒,阶下樱桃已著花，窗前野客独思家。故人携手蹋江路，拄杖敲门惊梦华。藉草悲歌声激烈，停杯写竹字敧斜。新蒲细柳依依绿，西北浮云望眼遮。
送僧游天台次张外史韵,元末明初,倪瓒,四明山水名天下，师去那知客路遥。雪霁惊麇腾宿莽，月明寒鹊集疏条。坐寻云顶千峰石，归趁江头八月潮。说与住山光老子，送宾也合过溪桥。
过许生茅屋看竹,元末明初,倪瓒,舟过山西已夕曛，许生茅屋远人群。凿池数尺通野水，开牖一规留白云。煮药烟轻冲灶出，碓茶声远隔溪闻。可怜也有王猷兴，阶下新移少此君。
寄顾仲瑛,元末明初,倪瓒,江海秋风日夜凉，虫鸣络纬尚綀裳。民生惴惴疮痍甚，旅泛依依道路长。衰柳半敧湖水碧，浊醪犹趁菊花黄。知君习静观诸妄，林下清斋理药囊。
中秋,元末明初,倪瓒,经旬卧病掩山扉，岩穴潜神似伏龟。身世浮云渡流水，生涯煮豆爨枯萁。红蠡捲碧应无分，白发悲秋不自支。莫负尊前今夜月，长吟桂影一伸眉。
竹枝词 其四,元末明初,倪瓒,春愁如雪不能消，又见清明卖柳条。伤心玉照堂前月，空照钱唐夜夜潮。
竹枝词 其五,元末明初,倪瓒,嗈嗈归雁度春江，明月清波雁影双。化作斜行筝上字，长弹幽恨隔纱窗。
三月廿日题所寓屋壁,元末明初,倪瓒,梓树花开破屋东，邻墙花信几番风。闭门睡过兼旬雨，春事依依是梦中。
闻竹枝歌因效其声二首 其一,元末明初,倪瓒,钿山湖影接松江，橘叶青青柿叶黄。要写新愁寄音信，西风断雁不成行。
闻竹枝歌因效其声二首 其二,元末明初,倪瓒,江流不住楚山青，船到浔阳几日程。不忍寄将双泪去，门前潮落又潮生。
题画赠僧,元末明初,倪瓒,笠泽依稀雪意寒，澄怀轩里酒杯乾。篝镫染笔二更后，远岫疏林亦耐看。
自题小画,元末明初,倪瓒,逸笔纵横意到成，烧香弄翰了余生。窗前竹树依苔石，寒雨萧条待晚晴。
吴中,元末明初,倪瓒,望中烟草古长洲，不见当时麋鹿游。满目越来溪上水，流将春梦过杭州。
题画 其一,元末明初,倪瓒,僦得城东三亩居，水光竹色照琴书。晨起开门惊宿鸟，诗成洗砚没游鱼。
题画,元末明初,倪瓒,罨画溪头唤渡，铜官山下寻僧。水榭汀桥曲曲，风林云磴层层。
送宝南琛往住荆溪碧云寺兼简方厓,元末明初,倪瓒,碧云林壑杳重重，此去风流似简公。舂药碓闲湍激下，吟秋蛩响月明中。结茅拟候芝三秀，眠鹿应遗地一弓。闻道重居开竹牖，待予艇子过溪东。
次韵邵生,元末明初,倪瓒,已从鸥鸟狎云深，老我无机似汉阴。采采菊花犹满地，萧萧霜发不胜簪。南游阻绝伤多垒，北望艰危折寸心。好在吴松江水上，青猿啼处有枫林。
烟雨中过石湖三绝 其一,元末明初,倪瓒,烟雨山前度石湖，一奁秋影玉平铺。何须更剪松江水，好染空青作画图。
烟雨中过石湖三绝 其二,元末明初,倪瓒,姑苏城外短长桥，烟雨空濛又晚潮。载酒曾经此行乐，醉乘江月卧吹箫。
烟雨中过石湖三绝 其三,元末明初,倪瓒,愁不能醒已白头，沧江波上狎轻鸥。鸥情与老初无染，一叶轻躯总是愁。
自题设色山水赠孟肤征君,元末明初,倪瓒,秋潮夜落空江渚，晓树离离含宿雨。伊轧中流间橹声，卧听渔人隔烟语。
梁父吟,元末明初,杨维桢,步出齐城门，上陟独乐峰。梁父昂雉堞，荡阴夷鬣封。齐国杀三士，杵臼不能雄。所以《梁父吟》，感叹长笑翁。吁嗟长笑翁，相汉起伏龙。关张比疆冶，将相俱和同。上帝弃炎祚，将星堕营中。抱膝和《梁父》，《梁父》生悲风。
孔巢父,元末明初,杨维桢,孔巢父，竹溪流。竹溪之水可饮牛，胡为去干肉食谋。孔巢父，盍归来？河北虎幸毙，河中虎方威。孔巢父，不归去。十年东海迷烟雾，钓竿空负珊瑚树。
警枕词,元末明初,杨维桢,不睡龙，醒复醒，珊瑚圆木摇金铃。五花宝簟芙蓉屏，铜盘雪粉香浅清。楼墙铜弹飞霹雳，夜半更奴起辟易。圆木功，无与敌。吴越封疆平地辟，四世三王安衽席。
三阁图,元末明初,杨维桢,金陵新阁空中起，虎踞龙蟠凤双掎。沈檀雕柱阚玉螭，丽华吹笙綵云里。水晶帘空滤明月，三十六宫白于水。红尘巴马四百秋，五城步障五花毬。綵缯山头盖宫殿，山前十二银潢流。健娥五百曳锦缆，金莲吐影上下金银州。二三狎客混歌舞，中有酒悲泪如雨。嘉州讽谏三阁图，秦川别幸千花株。回鹃队，鸦群呼，夜半卷土昌泸渝。黄茅缚髻口衔璧，草降表，王中书。呜呼，《玉树》声中作唐虏，门外崇韬是擒虎。
澶渊行,元末明初,杨维桢,阳城淀，高阳关，边书告急夕五至，皇帝亲至岢岚山。殿前寇相一斗胆，楚蜀谋臣谋可斩。阳光抱珥已开光，床机一发中挞揽。雄谋独断众勿摇，孤注一掷先成枭。跋河不渡势不止，贾勇况有高嫖姚。千羊万犬锐若隼，望见龙光气俱尽。万岁声呼天可汗，擎天一柱惟付准。飞龙使，修载书，鬼母尚执关南图。君不见汉家玉帛赐单于，何尝割地分边隅。却怜艺祖岁帛二十万，不博黑子一万蕃枯颅。
冬青冢篇,元末明初,杨维桢,老羝夜射钱塘潮，天山两乳王气消。秃妖尚压龙虎怪，浮图千尺高岧峣。文山老客智且勇，夜舟拔山山不动。江南石马久不嘶，冢上冬青今已拱。百年父老愤填胸，不知巧手夺天工。冬青之木郁葱葱，六槚更树蒲门东。
李铁枪歌,元末明初,杨维桢,古铁枪，五代烈。今铁枪，万人杰。红蛮昨夜斩关来，防关老将泣如孩。铁枪手持丈二材，铁马突出擒红魁。磔红头，凿红骨。誓红不同生，灭红倒红窟。君不见钱塘城中十万家，十万甲兵赭如血，一夜南风吹作雪。
李铁鎗歌,元末明初,杨维桢,李铁鎗，人之杰，将之强，手持铁鎗丈二长。铁鎗入手乌龙骧，龙精射之落搀抢。皇帝十有二载秋七月，红凶西来寇西浙。防关健儿走惶惶，铁鎗一怒目眦裂。十万赭衣暗城阙，铁鎗乌龙去明灭。须臾化作风雨来，净洗铜城满城血。呜呼，殪猰貐，屠封狼，铁鎗之锋无与当。胡为将星昨夜坠昱关，铁鎗一折天无光。天无光，人伥伥，云台倚天云潜伤。天子赠忠良，祠以血食冬青乡。呜呼，归来乎铁鎗。
铁城谣,元末明初,杨维桢,蒸土筑城城上铁，北风一夜吹作雪。君不见铜驼关外铁瓮堆，中填白骨外涂血，髑髅作声穿鬼穴。铜驼崩，铁瓮裂。
南妇还,元末明初,杨维桢,今日是何日，恸返南州岐。汩汩东逝水，一日有西归。长别二十年，休戚不相知。去时虿发青，归来面眉黧。昔人今则是，故家今则非。脱胎有父母，结发有夫妻。惊呼问邻里，共指冢累累。访死欲穿隧，泣血还复疑。白骨满丘山，我逝其从谁？
采莲曲 其一,元末明初,杨维桢,东湖采莲叶，西湖采莲花。一花与一叶，持寄阿侯家。
自君之出矣 其一,元末明初,杨维桢,自君之出矣，燕去复燕归。思君如荔带，日日抱君衣。
吴子夜四时歌 其二,元末明初,杨维桢,睡起珊瑚枕，微风度屧廊。芙蓉最高叶，翻水洗鸳鸯。
宫词十二首 其一,元末明初,杨维桢,鸡人报晓五门开，卤簿千官泊虎台。天上鴐鹅先有信，九重鸾驾上都回。
宫词十二首 其二,元末明初,杨维桢,开国遗音乐府传，《白翎》飞上十三弦。大金优谏关卿在，伊尹扶汤进剧编。
宫词十二首 其三,元末明初,杨维桢,海内车书混一时，奎章御笔写乌丝。朝来中贵传宣急，南国宫娥拱凤池。
宫词十二首 其四,元末明初,杨维桢,薰风殿阁日初长，南贡新来荔子香。西邸阿环方病齿，金笼分赐雪衣娘。
宫词十二首 其五,元末明初,杨维桢,宫锦裁衣锡圣恩，朝来金榜揭天门。老娥元是南州女，私喜南人擢殿元。
宫词十二首 其六,元末明初,杨维桢,北幸和林幄殿宽，句丽女侍婕妤官。君王自赋昭君曲，敕赐琵琶马上弹。
宫词十二首 其七,元末明初,杨维桢,后土璚仙属内家，扬州从此绝名花。君王题品容谁并，萼绿宫中萼绿华。
宫词十二首 其八,元末明初,杨维桢,十二璚楼浸月华，桐花移影上窗纱。檐前不插盐枝竹，卧听金羊引小车。
宫词十二首 其九,元末明初,杨维桢,金屋秋深露气凉，宫监久不到西厢。丁宁莫窃宁哥笛，鹦姆无情说短长。
宫词十二首 其十,元末明初,杨维桢,露气夜生鳷鹊楼，井梧叶叶已知秋。君王只禁宫中蛊，不禁流红出御沟。
宫词十二首 其十一,元末明初,杨维桢,十三宫女善词章，长立君王玉几傍。阿婉有才还有累，宫中鹦鹉啄条桑。
宫词十二首 其十二,元末明初,杨维桢,蛾眉矉处不胜秋，长带芙蓉小苑愁。肯为君王通一笑，羽书烽火误诸侯。
女史咏十八首 其六 关盼盼,元末明初,杨维桢,冢上白杨今十年，楼头燕子尚留连。铜台多少丁宁恨，谁向西陵望墓田。
西湖竹枝歌 其二,元末明初,杨维桢,鹿头湖船唱赧郎，船头不宿野鸳鸯。为郎歌舞为郎死，不惜真珠成斗量。
西湖竹枝歌 其三,元末明初,杨维桢,家住西湖新妇矶，劝君不唱缕金衣。琵琶元是韩朋木，弹得鸳鸯一处飞。
西湖竹枝歌 其四,元末明初,杨维桢,劝郎莫上南高峰，劝侬莫上北高峰。南高峰云北高雨，云雨相催愁杀侬。
西湖竹枝歌 其五,元末明初,杨维桢,湖口楼船湖日阴，湖中断桥湖水深。楼船无柁是郎意，断桥无柱是侬心。
西湖竹枝歌 其六,元末明初,杨维桢,病春日日可如何？起向西窗理琵琶。见说枯槽能卜命，柳州巷口问来婆。
西湖竹枝歌 其七,元末明初,杨维桢,小小渡船如缺瓜，船中少妇《竹枝歌》。歌声唱入空侯调，不遣狂夫横渡河。
西湖竹枝歌 其八,元末明初,杨维桢,石新妇下水连空，飞来峰前山万重。不辞妾作望夫石，望来或似飞来峰。
西湖竹枝歌 其九,元末明初,杨维桢,望郎一朝又一朝，信郎信似浙江潮。浙江潮信有时失，臂上守宫无日消。
羲仲以吴之柳枝词答为赋诗,元末明初,杨维桢,吴中《柳枝》伤春瘦，湖中《竹枝》湘水愁。说与钱塘苏小小，《柳枝》愁是《竹枝》愁？
春侠杂词 其九,元末明初,杨维桢,西江美人久不见，手把新题合欢扇。鲤鱼凭送相思书，霸王门前水如箭。
小游仙 其十七,元末明初,杨维桢,青旄节卫翠云軿，按部东行过赤城。龙女遗珠鸡卵大，结为双佩赐方平。
小游仙 其十八,元末明初,杨维桢,若木西来赤岸东，白金城阙碧珠宫。天家令急不敢住，折得五花归饭龙。
海乡竹枝歌 其一,元末明初,杨维桢,潮来潮退白洋沙，白洋女儿把锄耙。苦海熬乾是何日？免得侬来爬雪沙。
海乡竹枝歌 其三,元末明初,杨维桢,海头风吹杨白花，海头女儿《杨白歌》。杨花满头作盐舞，不与斤两添铜铊。
海乡竹枝歌 其四,元末明初,杨维桢,颜面似墨双脚赪，当官脱裤受黄荆。生女宁当嫁盘瓠，誓莫近嫁东家亭。
览古四十二首 其一,元末明初,杨维桢,晋师纳天王，大义白日披。尹固附孽子，奉籍奔蛮夷。道逢秋郊妇，三岁尔大期。三年尹固死，妇言如蓍龟。
览古四十二首 其二,元末明初,杨维桢,出姜哭过市，呼天天实闻。市人皆涕下，鲁贼当谁分。出姜不归鲁，麟笔诛其君。
览古四十二首 其十,元末明初,杨维桢,任安与田仁，同仕将军门。厮养恶齿马，实坐贫失身。发愤骑奴席，拔刃徒自分。不会赵少府，何时别奴群。乃知圣贤仕，端不与贱贫。
览古四十二首 其二十一,元末明初,杨维桢,汝南许文休，丧乱一驽士。敢当诸葛拜，合受玄德鄙。士论推指南，无乃失臧否。乃知郡公曹，排摈有公是。
览古四十二首 其二十五,元末明初,杨维桢,我爱王怀祖，面壁售人骂。不比少掾时，瞋目荅米价。褊中顿有容，坦之讵能过。桓桓大将军，汉业在出胯。
览古四十二首 其三十八,元末明初,杨维桢,姚家有裨将，腰佩双青萍。青萍夜脱匣，忽杀程务盈。为书报杀状，伏剑随自刑。吁嗟古义士，岂复数荆卿。
游虎丘与句曲张贞居遂昌郑明德毗陵倪元镇各追和东坡留题石壁诗韵,元末明初,杨维桢,漾舟海涌西，坡陁缘素岭。陟彼阖闾丘，俯瞰千尺井。至今井中龙，上应星耿耿。居然辟历飞，残腥洗蛙黾。已知湛卢精，古愤裂幽矿。肯随鱼肠逆，寒锋助残猛。后来入郢功，勇志亦驰骋。丹台纳㛹娟，金锤碎骨鲠。坐令金精气，龙虎散俄顷。花凝铁壁坚，木根山骨冷。何哉幽独魂，白日歌夜永。我从陶朱来，青山异风景。岂无西家儿，池头弄风影。五湖尚浮桴，烟波不须请。
元夕与妇饮,元末明初,杨维桢,问夜夜何其？眷兹灯火夕。月出屋东头，照见琴与册。老妇纪节序，清夜罗酒席。右蛮舞袅袅，左琼歌昔昔。妇起劝我酒，寿我岁千百。仰唾天上蜍，誓作酒中魄。劝君饮此酒，呼月为酒客。妇言自可听，为之浮大白。
玉莲曲为金陵张氏妓赋,元末明初,杨维桢,芙蓉出五沃，荡漾水中央。托根遍七泽，濯影照沧浪。亭亭立淤泥，静试岳井妆。使君青雀舫，夜夜宿花傍。为结明珰盖，覆此并头芳。洛妃解瑶佩，王母荐琼觞。饥餐玲珑玉，渴饮醍醐浆。白日忽成晚，粉面落秋霜。窟䆛不结子，柔丝断藕肠。波寒沈獭伞，愁杀野鸳鸯。
素云引为玄霜公子赋,元末明初,杨维桢,清河美人姑射神，梦中认得梨花云。朝朝暮暮不肯雨，璚枝玉叶光轮囷。靘妆不染胭脂水，轻歌欲遏鸾笙起。五花细马驮春风，罗带飘飖白鹇尾。柔情易逐綵霞空，半掩春衣嘶玉龙。九点峰前指归路，家住松陵东复东。桃叶桃根春已暮，又逐飞花度江去。梨园昨夜春雨多，回首孤飞在何处？何处孤飞去复来，直是玄霜百尺台。
四景宫词 其一,元末明初,杨维桢,漏痕新长莲花斗，龙池草色连沟柳。忆春还又怯春来，日日春情殢如酒。小床偷制锦回文，落地针声暗惊手。梦绕梁三白蝶飞，西园鼓子花开后。
四景宫词 其二,元末明初,杨维桢,金刀落雪瓜如斗，小殿风来水杨柳。凤窠长簟不成眠，窃饮君王千日酒。传宣今夜吹玉笙，十指红蚕捻轻手。三十六竿调未齐，小倚琉璃御屏后。
四景宫词 其三,元末明初,杨维桢,露下金盘湿星斗，池上乌啼千尺柳。秋题未写桐叶笺，春妆尚带桃花酒。十二帘开乞巧楼，小队金针穿好手。长生殿里记恩私，夜半牵衣挂楼后。
四景宫词 其四,元末明初,杨维桢,黛螺新赐量成斗，画眉日画青青柳。长得君王一笑看，眠文不敢朝欣酒。盘珠夜制衮龙衣，红冰笋软呵纤手。坐听灯人报晓筹，二十五声寒点后。
城西美人歌,元末明初,杨维桢,长城嬉春春半强，杏花满城散余香。城西美人恋春阳，引客五马青丝缰。美人有似真珠浆，和气解消冰炭肠。前朝丞相灵山堂，双双石郎立道傍。当时门前走犬马，今日丘垄登牛羊。美人兮美人，舞燕燕，歌莺莺，蜻蜓蛱蝶争飞扬。城东老人为我开锦障，金盘荐我生槟榔。美人兮美人，吹玉笛，弹红桑，为我再进黄金觞。旧时美人已黄土，莫惜秉烛添红妆。
金谷步障歌,元末明初,杨维桢,金谷水派银河流，金谷峙据三神丘。太仆卿君十二楼，花草不识人间秋。蜀江染丝云五色，紫凤衔丝中夜织。剪断鲸涛三万匹，天女江妃不敢惜。明珠量斛买娥眉，时时玉笛障中吹。红鸾翠鹊飞在地，香尘蹋蹋凝流脂。野鹰西来歌吹歇，踏锦未收风雨裂。楼前甲士屯如云，楼上佳人坠如雪。于乎董家郿坞金成泥，鬼灯一点然空脐。齐州奴，何用尔，只须豆粥与萍齑。不见祇今金谷底，野花作障山禽啼。
长洲曲,元末明初,杨维桢,长洲水引东江潮，潮生暮暮还朝朝。只见潮头起郎柂，不见潮尾回郎桡。昨夜西溪买双鲤，恐有郎椷寄连理。金刀剖腹不忍食，尺素无凭脍还委。西溪之水到长洲，明日啼红临上头。
精卫操,元末明初,杨维桢,水在海，石在山，海水不缩石不刊。衔石向海安，口血离离海同乾。
嬉春体四绝 其一,元末明初,杨维桢,燕子冲帘过，胡蜂采蜜归。折花香露湿，不惜绣罗衣。
嬉春体四绝 其二,元末明初,杨维桢,水暖鸳鸳渡，风寒燕燕楼。桃根与桃叶，都在曲江头。
嬉春体四绝 其三,元末明初,杨维桢,月过蔷薇架，雕鞍未到家。小娃犹殢酒，拦路夺人花。
嬉春体四绝 其四,元末明初,杨维桢,花气不成雨，莺声都是春。戎装飞上马，疑是汉宫人。
湖上感事漫成四绝奉寄玉山 其一,元末明初,杨维桢,湖水碧于天，湖云薄似烟。鸳鸯不惊乱，飞过岳坟前。
湖上感事漫成四绝奉寄玉山 其三,元末明初,杨维桢,海峤浮西日，关梁转北风。苏郎书未返，愁绝雁来红。
湖上感事漫成四绝奉寄玉山 其四,元末明初,杨维桢,将石星空堕，灵山凤不飞。惟余灞头水，西去复东归。
与客登望海楼作录寄玉山主人 其一,元末明初,杨维桢,蜑子雨开江上台，江头野老不胜哀。蜃将楼阁空中落，鳅引旌旗月下来。保障许谁为尹铎，事谐无复问文开。可怜歌舞旧城阙，又是昆明几劫灰。
与客登望海楼作录寄玉山主人 其二,元末明初,杨维桢,袅袅秋风起洞庭，银州宫阙眇空青。客星石落江龙动，神马潮来海雨腥。弱水无时通汉使，赭峰何事受秦刑。远人新到三韩国，中土文明聚五星。
席上赋,元末明初,杨维桢,萝洞兰烟绕烛微，三更三点妓成围。鱼吹绿酒常双跃，雁列瑶筝不独飞。隔座送阄喧中射，当筵呼掺促更衣。鸡鸣乐极翻悽断，阙月纤纤照影归。
悼李忠襄王,元末明初,杨维桢,罗山进士著戎衣，泪落神州事已非。百二山河惊易改，三千君子誓同归。天戈已付唐裴度，客匕那知蜀费祎。赖有佳儿功业在，东人重望捷淮淝。
老客妇谣,元末明初,杨维桢,老客妇，老客妇，行年七十又一九。少年嫁夫甚分明，夫死犹存旧箕帚。南山阿妹北山姨，劝我再嫁我力辞。涉江采莲，上山采蘼。采莲采蘼，可以疗饥。夜来道过娼门首，娼门萧然惊老丑。老丑自有能养身，万两黄金在纤手。上天织得云锦章，绣成愿补舜衣裳。舜衣裳，为妾佩，古意扬清光，辨妾不是邯郸娼。
不赴召有述,元末明初,杨维桢,皇帝书征老秀才，秀才懒下读书台。子房本为韩仇出，诸葛应知汉祚开。太守枉于堂下拜，使臣空向日边回。老夫一管春秋笔，留向胸中取次裁。
钟山诗,元末明初,杨维桢,钟山千仞楚天西，玉柱曾经御笔题。云护金陵龙虎壮，月明珠树凤凰栖。气吞江海三山小，势压乾坤五岳低。愿效华封陈敬祝，万年圣寿与天齐。
寄宋景濂,元末明初,杨维桢,一代春秋付托颛，龙门太史笔如椽。山河大统三分国，正朔中华一百年。麒麟阁上登雄将，龙虎榜中收大贤。试问阮公高隐传，谁填四十满中篇？
上左丞相,元末明初,杨维桢,玉帐牙床坐运筹，雄师到处瘴烟收。名传冀北三千里，威振山东四百州。铁马屯云江渚晓，楼船泛月海天秋。殷勤整顿乾坤了，召入金銮侍冕旒。
舟次秦淮河,元末明初,杨维桢,舟泊秦淮近晚晴，遥观瑞气在金陵。九天日月开洪武，万国山河属大明。礼乐再兴龙虎地，衣冠重整凤凰城。莺花三月春如锦，兆姓歌谣贺太平。
上张太尉,元末明初,杨维桢,上公柱国开藩府，露布朝驰拜冕旒。八阵风云闻羽扇，百年江汉见轻裘。鲸吹海雨来京口，雁带边声下石头。珍重晋公经济手，中兴天子复神州。
"回上张太尉（一云""谢赐玳瑁笔见征楚国公碑文""）",元末明初,杨维桢,昨夜文星照南极，今朝客省过东维。锦囊颖脱千年兔，斑管光摇九尾龟。墨卷风云随王气，恩分雨露出天池。老夫来草平蛮策，先写新封楚国碑。
寄淮南省参谋,元末明初,杨维桢,皇帝万年天统在，人臣八柱地轮回。西戎虎旅初传箭，南粤蛮王又筑台。斗上龙光红似电，海中蜃气黑成堆。白衣上客参谋议，画尽炉中铁箸灰。
新省呈右相及藩参诸公,元末明初,杨维桢,大省新开方岳重，人间第二紫微垣。丹池凤浴江湖浅，温室花开雨露繁。天柱星辰高北极，海门日月远东藩。相君大业凭谁赋？白发词臣诏立言。
赠王左丞二首 其一,元末明初,杨维桢,卧云道人今左辖，当时出岫本无心。隆中豪杰征初起，江左苍生望正深。星斗一天环北极，山河万里贡南金。已闻艮岳无遗胤，况复淮淝有捷音。
赠王左丞二首 其二,元末明初,杨维桢,共说淮南王左相，开门下士日忘餐。入幕许谁延铁笛，备员寻客奉铜盘。长绦掣去饥鹰饱，故道归来老马寒。若问东维上书者，五湖今把钓鱼竿。
至正廿三年四月淮南王左相微行淞江步谒草玄阁夜移酒船宴阁所,元末明初,杨维桢,微行谁识王丞相，草履过门如野人。太史遥遥瞻紫气，老夫急急裹乌巾。子陵故友终辞汉，张禄先生又入秦。休说五湖天样阔，扁舟何处不容身。
寄苏昌龄,元末明初,杨维桢,东吴主者尊师相，师相匡君近若何。紫极正宜扶日月，鸿沟未许割山河。金台百丈媒燕隗，盖禄千钟客孟轲。亦有阳秋成铁史，姓名不必到銮坡。
送玉笥生往吴大府之聘兼简国宝枢相宾卿客省,元末明初,杨维桢,近报淮吴张柱国，楼船遣使聘嘉宾。汉家自有无双士，赵客何劳十九人。天上琼花回后土，江南杜宇到天津。若逢吕相烦相问，应有奇书痛绝秦。
王左辖席上夜宴,元末明初,杨维桢,银烛光残午夜过，凤笙龙管杂鸣鼍。佩符新赐连珠虎，觞令严行卷白波。南国遗音誇壮士，西蛮小队舞《天魔》。醉归不怕金吾禁，门外一声吹簸罗。
寄苏昌龄,元末明初,杨维桢,雄文曾读平徐颂，光射磨厓百尺长。秦府有时容魏征，韩仇何日报张良。青草瘴深鸢跕海，碧梧春老凤鸣阳。扬雄识字知何用，只合终身白发郎。
送吕左辖还越,元末明初,杨维桢,保障南藩第一功，未容若木挂雕弓。露书誓剪金床兔，壮气平吞黑槊公。万里天威龙虎北，五云佳气凤皇东。麦城又报捷书至，江上将军是吕蒙。
投来使,元末明初,杨维桢,读书不负万乘君，焉敢挟策干侯门。极目姑苏暮云暗，濯足洞庭秋水浑。千金不意市骏骨，一饭岂期哀王孙。我今拂袖且归去，高卧桐江烟水村。
杵歌七首 其一,元末明初,杨维桢,亟亟城城城亟成，小儿齐唱杵歌声。杵歌传作睢阳曲，中有哭声能陷城。
杵歌七首 其二,元末明初,杨维桢,自古众心能作城，五方取土不须蒸。蒸土作城城可破，众心作城城可凭。
杵歌七首 其三,元末明初,杨维桢,叠叠石石石㠂嶆，立竿作表齐竿旄。阿谁造得云梯子，刬地过城百丈高。
杵歌七首 其四,元末明初,杨维桢,罗城一百廿里长，东藩恃此作金汤。旧基更展三十里，莫剩西门一树樟。
杵歌七首 其五,元末明初,杨维桢,苏州刺史新令好，不用西山取石劳。拆得凤山杨琏塔，南城不日似云高。
杵歌七首 其六,元末明初,杨维桢,南城不日似云高，城脚愁侵八月涛。射得潮头向西去，钱王铁箭泰山牢。
盲老公,元末明初,杨维桢,盲老公，侍御史，崇台半面呼天子。白米红盐十万家，凤笙龙管三千指。门前养客皆天骄，一客解散千黄苗。太阿之枋忽倒掷，槌杀义鹘招群枭。一客死，百客辱，万夫怒，一夫独。生缚老盲来作俘，百口贱良一日戮。独遗小娥年十五，腰金买身潜出户。腰金买身潜出户，驮作倡家马郎妇。
铜将军,元末明初,杨维桢,铜将军，无目视有准，无耳听有神。高纱红帽铁篙子，南来开府称藩臣。兵强国富结四邻，上禀正朔天王尊。阿弟柱国秉国钧，僭逼大兄称孤君。案前火势十妖嬖，后宫春艳千花嫔。水犀万弩填震泽，河丁万钟输茅津，神愁鬼愤哭万民。铜将军，天假手，疾雷一击粉碎千金身。斩妖蔓，拔祸根，烈火三日烧碧云。铁篙子，面缚西向为吴宾。
周铁星,元末明初,杨维桢,周铁星，国上卿。谈申韩，为法经。钉箠杖，为国刑。千仓万库内外盈，十有三赋争科名。周铁星，鞭算箕敛无时停。开血河，筑血城。血战舰，血军营。刮民膏，嗍民髓，六郡赤骨填刍灵。齐云倚天一日倾，铁星亡国法当烹。尚将六郡金谷数，丐死万一充虞衡。呜呼周铁星！十抽一椎百万钉，誓刳尔髅作溺罂。铁星碎，地启瞆，天开顭。
蔡叶行,元末明初,杨维桢,君不见伪吴兄弟四六七，十年强兵富金谷。大兄垂旒不下堂，小弟秉钧独当国。山阴蔡药师，云阳叶星卜。朝坐白玉堂，暮宿黄金屋。文不谈周召，武不论颇牧。机务托腹心，边策凭耳目。弄臣什什引膝前，骨鲠孤孤内囚牿。去年东台杀普化，今年南垣杀铁木。凤陵剖棺取含珠，鲸海刮商劫沈玉。粥官随地进妖艳，笼货无时满坑谷。西风卷地来，六郡下披竹。朽索不御六马奔，腐木那支五楼覆。大越先罪魁，余殃尽孥戮。寄谢悠悠佞倖儿，福不盈眦祸连族。何如吴门市，卖药卖卜，饿死亦足。
金盘美人,元末明初,杨维桢,昨夜金床喜，喜荐美人体。今日金盘愁，愁荐美人头。明朝使君在何处？溷中人溺血骷髅。君不见东山琵琶骨，夜夜鬼语啼箜篌。
虞丘孝子辞,元末明初,杨维桢,虞丘孝子，父仇未雪。长剑拄颐，蕺草在舌。夜诵独漉篇，涕泗尽成血。于乎头上天，戴昏晓。千金去买零陵之匕刀，虞丘孝子心始了。
送贡尚书入闽,元末明初,杨维桢,绣衣经略南来后，漕运尚书又入闽。万里铜盐开越峤，千艘升斗贸蕃人。香熏茉莉春酲重，叶卷槟榔晓馔频。海道东归闲未得，法冠重戴发如银。
送贡侍郎和籴还朝兼柬李治书同年二首 其一,元末明初,杨维桢,南来使者急兵荒，令下吴侬出盖藏。自是酂侯能给饷，从知汲黯可开仓。王师刁斗晨连灶，神女旌旗夜直樯。我有干时书愿上，草茅望阙九天长。
送贡侍郎和籴还朝兼柬李治书同年二首 其二,元末明初,杨维桢,吏部论思冠六曹，采言还后采时髦。不才何用麒麟揎，奇略须收虎豹韬。无奈关梁长扰扰，可堪州县正嗷嗷。乌台若见同袍李，为说扬雄老赋骚。
挽达元师（辛卯八月，殁南洋）,元末明初,杨维桢,黑风吹浪海冥冥，披甲船头夜点兵。报国但知身有死，誓天不与贼俱生。神游碧落青骡远，怒挟秋涛白马迎。廊庙正修忠义传，词臣执笔泪先倾。
闻定相死寇,元末明初,杨维桢,三朝勋旧半彫零，京口雄藩孰老成？可是叔孙祈欲死，喜闻先轸面如生。东园草暗铜驼陌，北固潮平铁瓮城。珍重子仪谁可继，三军气色倍精明。
和卢养元书事二首 其一,元末明初,杨维桢,中原烟火半丘墟，楼橹相望白下孤。蕃厮夜歌铜钴䥈，蛮酋春醉锦屠苏。北征解赋卢才子，西事时谈剧霸都。莫上姓名丞相府，老夫著论学《潜夫》。
和杨参政完者题省府壁韵（二首。丙申岁） 其一,元末明初,杨维桢,皇元正朔承千岁，天下车书共一家。一柱东南擎白日，五城西北护丹霞。宝刀雷焕苍精杰，天马郭家狮子花。收拾全吴还圣主，将军须用李轻车。
和杨参政完者题省府壁韵（二首。丙申岁） 其二,元末明初,杨维桢,将军三军共甘苦，将军之度吞百川。楼兰矫制嗤介子，定远破虏铭燕然。相君劝酒春如海，壮士吹笳秋满天。谤书不解惑明主，将军努力安三边。
新春喜事,元末明初,杨维桢,开春七日得喜报，便似沉疴一日痊。太子抚军衣有纩，相臣忧国食无膻。玺书褒重二千石，斗米价平三百钱。戴白老人称万寿，吾皇今是中兴年。
闻诏有感,元末明初,杨维桢,近报相臣亲奉诏，吾皇今是中兴年。江东邺下无三日，岭北湖南共一天。诸葛出师机未失，子仪见虏信应坚。老臣欲借食前箸，愿与君王策万全。
承枢札致祭羊公太傅庙有作率舜章同赋,元末明初,杨维桢,岘山山头一片石，可应文墨解沾襟。轻裘缓带神长在，深谷高陵迹自陈。南夏山川非故国，睦州香火说遗民。惟君独念平吴后，千载丹青忆老臣。
渊明抚松图,元末明初,杨维桢,孤松手自植，保此贞且固。微微岁寒心，孰乐我迟暮。留侯报韩仇，还寻赤松去。后生同一心，成败顾随遇。归来抚孤松，犹是晋时树。
题缪生佚写林塘图和倪元镇韵,元末明初,杨维桢,清流带古郭，中有射鸭堂。苔衣画壁涧，石台花雨香。之子弄孤翰，相见竹梧苍。思幽天机发，虑清尘梦忘。会须琴堂夜，共宿破山房。
蹋鞠歌赠刘叔芳,元末明初,杨维桢,蹋鞠复蹋鞠，佳人当好春。金刀剪芙蓉，纫作满月轮。落花游丝白日长，年年他宅媚流光。绮襦珠络锦绣裆，草裀漫地绿色凉。揭门缚綵观如堵，恰呼三三唤五五。低过不坠蹴忽高，蛱蝶窥飞燕回舞，步矫且捷如凌波。轻尘不上红锦靴，扬眉吐笑颊微涡。江南年少黄家多，刘娘刘娘奈尔何！只在当年旧城住，门前一株海棠树。
莲花㘰歌,元末明初,杨维桢,楝花风残啼鴂舌，莲花㘰上春三月。㘰上女郎齐踏歌，轻衫白苧飘香雪。青山深锁蓟家村，使君艇子恰当门。门前满树樱桃子，手摘樱桃招使君。使君本是龙门客，身脱宫袍岸乌帻。何处江南最有情？新买莲花㘰上宅。
甲申腊月廿五日初度,元末明初,杨维桢,去年生旦吴山雪，我食无鱼客弹铗。今年生旦逢立春，座上簪花写春帖。主人锦筵相为开，烹羊炰羔作春杯。柳车昨夜送穷去，羯鼓今日迎春来。家人祝词心转急，富贵今年当五十。男儿富贵绝可怜，年少光阴胡可及。大姬白题作胡舞，小姬吴歈歌《白苎》。丹穴锦毛飞凤凰，海树红芽语鹦鹉。两家公子与玉觞，酒酣起把双银艡。胸吞笠泽三万顷，气卷渴鲸千丈长。座中有客吾宗老，玉山不受春风倒。歌词自作风格高，合乐莺声一时好。夜如何其且秉烛，主人奉欢为不足。主人交谊晚谁似，四海弟兄同骨肉。我歌醉歌君击缶，金抟琵琶勿停手。洞庭君献橘双头，饮以洞庭春色酒，轮云世事知何有。
谢吕敬夫红牙管歌,元末明初,杨维桢,铁心道人吹铁笛，大雷怒裂龙门石。沧江一夜风雨湍，水族千头啸悲激。楼头阿泰聚双蛾，手持紫檀不敢歌。吕家律吕惨不和，换以红牙尺八之冰柯。五丝同心结龙首，曾把昭阳玉人手。只今流落已百年，不省愁中折杨柳。道人吹春哀北征，宫人斜上草青青。吴儿木石悍不惊，泰娘苦独多春情，为君清泪滴红冰。
红酒歌,元末明初,杨维桢,扬子渴如马文园，宰官特赐桃花源。桃花源头酿春酒，滴滴真珠红欲然。左官忽落东海边，渴心盐井生炎烟。相呼西子湖上船，莲花博士饮中仙。如银酒色未为贵，令人长忆桃花泉。胶州判官玉牒贤，忆昔同醉璚林筵。别来南北不通问，夜梦玉树春风前。朝来五马过陋廛，赠以同袍五色彩。副以五凤楼头笺，何以浇我磊落抑塞之感慨？桃花美酒斗十千。垂虹桥下水拍天，虹光散作真珠涎。吴娃斗色樱在口，不放白雪盈人颠。我有文园渴，苦无曲奏鸳鸯弦。预恐沙头双玉尽，力醉未与长瓶眠。径当垂虹去，鲸量吸百川。我歌君扣舷，一斗不惜诗百篇。
奉题伏生受书图,元末明初,杨维桢,瓜丘崩，科斗藏。《典》、《坟》孰求楚左相，金丝未坏孔子堂。济南老生教齐鲁，绵蕝礼生何足伍。挟书严禁禁未开，盘诘谁能禁齐语。百年礼乐当有兴，天子好文开太平。百篇大义喜有托，十三女口传嚘嘤。太常掌故亲往受，百篇仅遗二十九。河内女儿还自疑，老人屋中有科斗。建元博士孔襄孙，五十九篇为训文。嘉唐悼桀空有诏，孔氏全经谁与论？倪家书生能受学，一篇荐上原非朴。赏官得列中大夫，帝轨皇涂未恢扩。汉家小康黄老余，乌用司空城旦书。盖师言治在何处？后世徒走陈农车。
题陶渊明漉酒图,元末明初,杨维桢,义熙老人羲上人，一生嗜酒见天真。山中今日新酒熟，漉酒不知头上巾。酒醒乱发吹骚屑，架上乌纱洗糟糵。客来忽怪头不冠，巾冠岂为我辈设。故人设具在道南，老人一笑猩猩贪。东林法师非酒社，攒眉入社吾何堪。家贫不食檀公肉，肯食刘家天子禄。颓然径醉卧坦腹，笑尔阿弘来奉足。
题陶弘景移居图,元末明初,杨维桢,大奴担簦挈壶飧，小奴笼鸡约孤㹠。雪斑鹿前双婉娈，水云牯背三温黁。中有玉立而长身，幅巾野服为何人。云是永明之隐君，身有黑子七星文。自从夜读《葛洪传》，便觉白日生青云。解冠径挂神武门，蜜䖅尚拜君王恩。句容洞天元第八，茅家兄弟遁秦腊。飞宫三接十二楼，下听华阳海声狭。三朝人物半凋零，水丑木中文已成。金牛脱络谁得箠，枯龟受灼宁生灵。金沙丹饭饥可饷，山中犹嫌呼宰相。从此移家金积东，满谷桃花隔秦壤。画工何处访仙踪，修眉明目射方瞳。可无鸡犬逐牛豕，栗橘葛㭾皆家僮。铁崖浮家妻子从，名山亦欲寻赤松。华阳礼郎或相逢，清风唤起十八公，乞以玉笙双凤吹雌雄。
唐玄宗按乐图,元末明初,杨维桢,大唐天子梨园师，金汤重付轧荦儿。何人端坐阅乐籍，三万缠头不足支。龟年檀板阿蛮舞，花奴手中花如雨。钧天供奉真天人，上亦亲挝汝阳鼓。玉奴檀槽倦无力，忽窃宁哥手中笛。边风吹入新贡箫，铜池夜梦双飞翼。閤门边奏塞黈聪，耳谱更访明月宫。渔阳一震万窍聋，梨园弟子散如雨，惟有舞马伤春风。
明皇按乐图,元末明初,杨维桢,沈香亭前花萼下，天街一阵催花雨。海棠花妖睡初著，唤醒一声红芍药。金銮供奉调《清平》，梨园旧曲换新声。阿环自吹范阳笛，八姨独操伤春情。君不见夜游重到明月府，青鸾能歌兔能舞。五云不障蚩尤旗，回首烟中万鼙鼓。那知著底梧桐雨，雨声已入《淋铃》谱。
题杨妃春睡图,元末明初,杨维桢,沈香亭前燕来后，三郎鼓中放花柳。西宫困人春最先，华清溶溶煖如酒。雪肢欲透红蔷薇，锦裆卸尽流苏帏。小莲侍拥扶不起，翠被卷作梨云飞。蟠龙髻重未胜绾，燕钗半落犀梳偃。晚漏壶中水声远，帘外日斜花影转。琵琶未受宣唤促，睡重黎腰春正熟。不知小绷思塞酥，梦中化作衔花鹿。
题钱选画长江万里图,元末明初,杨维桢,神禹划天堑，横分南北州。祇今天不限南北，一苇航之如大沟。洪源发从瞿塘口，崄峡中擘争黄牛。括汉包湘会沅澧，二妃风浪兼天浮。青山何罪受秦赭，翠黛依然生远愁。洞庭微波木叶脱，有客起登黄鹤楼。老瞒横槊处，酾酒浇江流。江东数豪杰，乃是孙与周。东风一信江上发，从此鼎国曹孙刘。吴南魏北后，倏忽开六朝。江南龙虎地，山水清相缪。渡头龙马王气歇，洲边鹦鹉才名留。新亭风景岂有异，长江不洗诸公羞。宫中金莲步方晓，后庭玉树声已秋。何如一杯酒，锦袍仙人月下舟。解道澄江靓如练，醉呼小谢开青眸。铁崖散人万里鸥，拙迹今似林中鸠。不如大贾舶，江山足胜游。腰缠足跨扬州鹤，楼船不用蓬莱丘。平生此志苦未酬，眼明万里移沧洲。乌乎，楚水尾，吴淞头，山河一发瞻神州，孰使我户不出兮囚山囚。
题月山公九马图手卷为任伯温赋,元末明初,杨维桢,任公一生多马癖，松雪画马称同时。已知笔意有独得，天育万骑皆吾师。房精夜堕池水黑，龙出池中飞霹雳。图中九马气俱王，都护青骢尤第一。一马饮水水有声，两马龁草风雨生。其余五马尽奇骨，蛮烟洗尽桃花明。君不见佛郎献马七度洋，朝发流沙夕明光。任公承旨写神骏，妙笔不数江都王。任公一化那可复，后生画马空多肉。此图此马无人看，黄金台高春草绿。
衮马图,元末明初,杨维桢,唐家内厩三万匹，画史缣缃都熟识。绿蛇连卷骨初蜕，一团旋风五花色。湿云乍洗乌龙池，金索掣断愁欲飞。奚官独立柳阴下，手把玉鞭将赠谁？
饮马图,元末明初,杨维桢,佛郎新来双象龙，鼻端生火耳生风。临流饮水如饮虹，波光倒吸王良宫。吁嗟青海头，白碛尾，渴乌一失金井水，长城窟远腥风起。
正面黄,元末明初,杨维桢,鼎湖乘黄忽已仙，龙池霹雳飞青天。玉台万里在足下，青丝挽住春风前。嶷如长鹤静不骞，仗下肯受庸奴鞭。主恩一顾百金重，不辞正面当君怜。
背立骊,元末明初,杨维桢,首昂渴乌胯山峙，拂阶一把银丝委。金羁脱兔势无前，踣铁盘攒忽如掎。浅髋大脰方争涂，忍使骊龙老垂耳。倚风背立非背恩，驮锦秋高为君起。
题高邮何将军老山图,元末明初,杨维桢,何家将军多爱山，以小比老尤坚顽。青山面目元不老，将军却笑须眉斑。昆仑何时鳌背裂，将军气高嵩华绝。小夫移山良自愚，将军一怒天柱折。天山已定三飞髇，凯歌十二和归铙。残山剩水在何处，第五桥北南塘坳。太平天子方讲道，将军六十便称老。黄金雨外弃甲抛，白玉风前醉山倒。宣州画生来作图，图中貌得诗人臞。银瓶索酒豪尚在，腰间屡解双珠符。门前好事复载酒，东山携来散花手。戎王子花歌月支，落日平台舞杨柳。玉堂醉草写乌丝，时与卢老同襟期。将军风韵有如此，何必酷似刘牢之。当时尔祖得郑杜，尚带儒酸走风雨。何如卢后更逢杨，亦复有客如此不？
嬉春体 其一,元末明初,杨维桢,今朝立春好天气，况是太平朝野时。走向南邻觅酒伴，还从西墅买花枝。陶令久辞彭泽县，山公祇爱习家池。宜春帖子题赠尔，日日春游日日宜。
嬉春体 其二,元末明初,杨维桢,西子湖头春色浓，望湖楼下水连空。柳条千树僧眼碧，桃花一株人面红。天气浑如曲江节，野客正是杜陵翁。得钱沽酒勿复较，如此好怀谁与同。
嬉春体 其三,元末明初,杨维桢,何处被花恼不彻，嬉春最好是湖边。不须东家借骑马，自可西津买蹋船。燕子绕林红雨乱，凫雏冲岸浪花圆。段家桥头猩色酒，重典春衣沽十千。
嬉春体 其四,元末明初,杨维桢,入山十里清凉国，三百楼台迤逦开。岳王坟前吊东渡，隐君寺里话西来。接果黄猿呼一个，探花白鹿走千回。风流文采湖山主，坡白应须属有才。
嬉春体 其五,元末明初,杨维桢,杨子休官日日闲，桐江新棹酒船还。叮咛旧客兼新客，漫浪南山与北山。好怀急就一斗饮，佳人能作五弦弹。君看此地经游辇，彷佛春风梦未残。
又湖州作四首 其一,元末明初,杨维桢,三月三日雨新晴，相邀春伴冶西城。即倩山妻纱帽办，更烦小将犊车轻。好语啼春秦吉了，仙姿当酒董双成。凭君多唱嬉春曲，老子江南最有情。
又湖州作四首 其三,元末明初,杨维桢,长城小姬如小怜，红丝新上琵琶弦。可人座上三株树，美酒沙头双玉船。小洞桃花落香屑，大堤杨柳扫晴烟。明朝纱帽青藜杖，更访东林十八仙。
又湖州作四首 其四,元末明初,杨维桢,湖州野客似玄真，水晶宫中乌角巾。得句时过张外史，学书不让管夫人。棋寻东老林中橘，饭煮西施庙下莼。无雨无风二三月，道人将客正嬉春。
次韵黄大痴艳体,元末明初,杨维桢,千枝烛树玉青葱，绿纱照人江雾空。银甲辟弦斜雁柱，薰花扑被热鸳笼。仙人掌重初承露，燕子腰轻欲受风。闲写恼公诗已就，花房自捣守宫红。
和杨孟载春愁曲之什,元末明初,杨维桢,小楼日日听雨卧，轻云作团拂帘过。金黄杨柳叶初匀，雪色棠梨花半破。东家蝴蝶飞无数，西邻燕子来两个。玉关万里尺书稀，春风不似春愁大。
寄小蓬莱主者闻梅涧并简沈元方宇文仲美贤主宾,元末明初,杨维桢,罗浮主者是仙才，东老诸孙亦俊哉。风雨春城花落尽，江山故国燕归来。酒盟自有乌巾在，笑口应随皓齿开。十八仙人重会处，劫灰不到小蓬莱。
次韵奉答倪元镇,元末明初,杨维桢,坐断深林事不闻，西窗风日爱余曛。旧经高赤寻三传，新咏山王削五君。翠筱侵床落苍雪，石池洗砚动玄云。东邻书屋最相忆，莫遣草堂移浪文。
访倪元镇不遇,元末明初,杨维桢,霜满船篷月满天，飘零孤客不成眠。居山久慕陶弘景，蹈海深惭鲁仲连。万里乾坤秋似水，一窗灯火夜如年。白头未遂终焉计，犹欠苏门二顷田。
富春夜泊寄张伯雨,元末明初,杨维桢,春江大汛潮水长，布帆一日上桐庐。客星门巷赤松底，野市江郊净雪初。柱宿鸡笼山顶鹤，斗量坝头鱼。来青小阁在林表，故人张灯修夜书。
怀家,元末明初,杨维桢,扬雄有宅郑里庄，某丘某水旧耕桑。碧山学士银鱼弃，锦里先生乌角藏。自是秦人齐指鹿，未能楚客废屠羊。王侯蚁穴一梦觉，归作槐阴审雨堂。
赠笔生杨君显,元末明初,杨维桢,杨君缚笔三十年，高艺岂止千人传。梁园学士为作传，虎丘道人会乞钱。桐叶秋风来古寺，苔花春水放归船。白头懒草《长门赋》，自写江南踏鞠篇。
游开元寺憩绿阴堂,元末明初,杨维桢,韦郎句中寻昼寂，劫灰不尽绿层层。鸿文重纪青城客，内典新传瀑布僧。石佛浮江轻似叶，神珠照钵隐如灯。杪椤树子风前落，吹满恩公旧毾㲪。
和蔡彦文题虞伯生张伯雨倡和帖,元末明初,杨维桢,髯驾已闻攀鼎水，劫灰又见话昆池。剑藏玉几山中记，笔纪玄卿天上碑。旧谱紫霞吹鹤骨，新章白雪写乌丝。逃身我未学仙去，何处还丹日月迟。
咏白塔,元末明初,杨维桢,天山乳凤飞来小，东渡衣冠又六朝。劫火不焚杨琏塔，箭锋犹抵伍胥潮。磷光夜附山精出，龙气春随海雾消。独有宫人斜畔月，多情犹自照吹箫。
送理问王叔明,元末明初,杨维桢,金汤回首是邪非，不用千年感令威。富贵向人谈往梦，干戈当自息危机。雄风豪雨将春去，剩水残山送客归。闻说清溪黄鹤在，鹤边仍有钓鱼矶。
丹凤楼,元末明初,杨维桢,十二危楼百尺梯，飞飞丹凤五云齐。天垂翠盖东皇近，地拂银河北斗低。花靥秋空戎马顺，神灯夜烛海鸡啼。仙童与报麻姑会，应说蓬莱水又西。
赠王蒙,元末明初,杨维桢,一夜西郊春草生，草堂吹笛夜挑灯。塞雁北飞千里雪，吴波绿泮五湖冰。杜陵诗句花无赖，张绪风流柳不胜。莫遣检书并看剑，自将鹅帖写溪藤。
和黄彦美元帅忧字韵诗赋思邈明府,元末明初,杨维桢,龙飞凤舞九山秋，不掩诸公富贵羞。三窟已营何足喜，一城自坏正堪忧。楚骚有恨穷天问，晋易何人识鬼幽。卧治未宜轻汲直，淮南闻已寝奸谋。
夜坐,元末明初,杨维桢,雨过虚亭生夜凉，朦胧素月照芳塘。萤穿湿竹流星暗，鱼动轻荷坠露香。起舞刘琨肝胆在，惊秋潘岳鬓毛苍。候虫先报砧声近，不待莼鲈忆故乡。
西湖,元末明初,杨维桢,西湖风景开图画，墨客骚人入咏嗟。扇底鱼龙吹日影，镜中莺燕老年华。苏堤物换前朝柳，葛岭人耕故相家。今古消沈一杯水，两峰长照夕阳斜。
赠饶白雪教谕摄怀安尹,元末明初,杨维桢,几年避地客天涯，岊水东边曾卜家。乐与诸生谈俎豆，闲从父老问桑麻。兵前坤轴延秦火，乱后天河断汉槎。仅有蓝田文学掾，摄官不忍剥疮痂。
吴咏十章用韵复正宗架阁 其一,元末明初,杨维桢,馆娃宫里落花多，春色撩人可奈何。南省风流又架阁，宫才解赋馆娃歌。
吴咏十章用韵复正宗架阁 其二,元末明初,杨维桢,曾侍虚皇第二筵，铁仙轻脱故依然。江州坐上初相见，还识人中孟万年。
吴咏十章用韵复正宗架阁 其三,元末明初,杨维桢,杜牧寻春苦未迟，水晶宫里旧题诗。小鬟莫讶腰如束，善唱白家《杨柳枝》。
吴咏十章用韵复正宗架阁 其四,元末明初,杨维桢,马上郎君出帝城，璚林宴里记相迎。吴山吴水新迎送，学唱《阳关》第四声。
吴咏十章用韵复正宗架阁 其五,元末明初,杨维桢,淮南八月雁初过，奉使槎回乌鹊河。十里扬州花底散，五陵年少已无多。
吴咏十章用韵复正宗架阁 其六,元末明初,杨维桢,夏驾湖头朱雀舟，湖光山色不胜秋。丘中不见金银气，台上闲看麋鹿游。
吴咏十章用韵复正宗架阁 其七,元末明初,杨维桢,江上梅花铁石心，江南肠断越人吟。南垣阁老多情甚，才见梅花便抱琴。
吴咏十章用韵复正宗架阁 其八,元末明初,杨维桢,鸱夷仙去五湖船，故国何人忆计然。昨夜洞庭秋水长，梦闻广乐下钧天。
吴咏十章用韵复正宗架阁 其九,元末明初,杨维桢,黄菊初华客未归，登高自试苎罗衣。真娘墓下好红叶，伍相祠前多翠微。
吴咏十章用韵复正宗架阁 其十,元末明初,杨维桢,地行仙子羊权家，曾降山中萼绿华。三十六桥明月夜，姑苏城内有琼花。
飞絮,元末明初,杨维桢,春风门巷欲无花，絮起晴风落又斜。飞入画帘空惹恨，不知杨柳在谁家？
赋春梦婆,元末明初,杨维桢,黄柳城边风雨多，白头宫女有遗歌。东坡《哨遍》无知己，赖有人间春梦婆。
书扇寄玉岩在瑶芳所书是日食金桃（洪武庚戌夏五月）,元末明初,杨维桢,昨日追随阿母游，锦袍人在紫云楼。谱传玉笛俄相许，果出金桃不外求。
昭君出塞图,元末明初,李祁,朔风吹沙天冥冥，愁云压塞边风腥。胡儿执麾背人立，传道单于令行急。蒙茸胡帽貂鼠裘，谁信宫袍泪痕湿。汉家恩深幸不早，此身终向胡中老。此身傥负汉宫恩，杀尽青青原上草。
和刘梅南见寄,元末明初,李祁,先生雅趣耽幽癖，住近云山第几家。夜雨暗添原上草，春风晴入路旁花。词严自可驱蛟鳄，德厚何妨看蝮蛇。珍重先生宜寿考，故应吾道有光华。
次王子让韵二首 其一,元末明初,李祁,老泪纵横忆旧京，梦中歧路欠分明。天涯自信甘流落，海内谁堪托死生。短策未容还故里，片帆只欲驾沧瀛。他年便作芙蓉主，惭愧当时石曼卿。
次王子让韵二首 其二,元末明初,李祁,城郭人民事事非，空余尘土满征衣。君犹有道堪流俗，我已无家不念归。天地晦冥龙去远，江湖寥落雁来稀。极知此后还相忆，愁见青山映夕晖。
和青原寺长老无诘见寄,元末明初,李祁,毵毵白发旧儒臣，几见江南物候新。问讯枉烦林下士，变衰祇似梦中人。隔帘听雨常经久，倚户看山不厌频。更欲就依禅榻伴，炉烟终日澹絪缊。
送非空晦之二上人归青原,元末明初,李祁,青原山气郁盘纡，去郭连村十里余。洗钵水香晨粥后，读书灯烬晓钟初。晴天小阁收摩衲，煖日轻云护苾刍。愿得明年筋力健，径寻溪路访深居。
和钟德恭见寄,元末明初,李祁,江湖风浪日萧萧，鳅蟹鱼虾乱踯跳。诸葛有才终复汉，管宁无计漫依辽。烟消故国川原净，秋入空山草木凋。犹恨归来相见晚，暮云春树碧天遥。
送吴俊杰归江东,元末明初,李祁,幕下貔貅十万人，幕中宾客罕同伦。挥戈略阵天回日，点烛论兵夜向晨。禾水衣冠仍草草，星源文物故彬彬。知君剩有安边策，定约重来立要津。
和刘子伦韵奉吴孟勤,元末明初,李祁,不是衰翁爱索居，只缘多病故人疏。来依陆氏三间屋，胜得刘公一纸书。同辈谩推年齿大，后生应笑老成迂。知心赖有通家子，早晚相过意迥殊。
和友人见寄,元末明初,李祁,碧天如水暮云收，又见江南一片秋。乱后年华多荏苒，客中踪迹故淹留。露漙金井桐阴薄，月上瑶阶竹影脩。遥想辕门凉气早，壶浆来往百无忧。
和咏海棠韵,元末明初,李祁,名花初发爱轻阴，翠袖红妆渐满林。步入锦帷香径小，醉扶银烛画堂深。妖饶喜识春风面，零落愁关夜雨心。多幸凤皇池上客，为抽劳思写清吟。
和王子让二首 其一,元末明初,李祁,万顷烟波一叶舟，更无维楫任飘流。此身自合他乡死，争奈狂狐忆首丘。
和王子让二首 其二,元末明初,李祁,我逐郊原鹿豕踪，君如鹰隼挟秋风。近闻铁网连山海，不信人间有卧龙。
赠相者姜奉先,元末明初,丁鹤年,德祐忠臣好孙子，烂烂目光岩电紫。人间富贵等浮云，琐琐何烦挂唇齿。滟滪险，蜀道难，曳裾旁人多厚颜。留取乾坤双老眼，夕阳牛背看青山。
汩汩,元末明初,丁鹤年,汩汩在尘埃，羁怀不暂开。病将颜玉去，愁送鬓丝来。招隐惭高蹈，扶颠乏大才。行藏成两失，回首有余哀。
送四兄往杭后寄,元末明初,丁鹤年,临别强言笑，独归情转哀。离魂悽欲断，孤抱郁难开。太守堤边柳，征君宅畔梅。过逢如见忆，烦寄一枝来。
春日海村三首 其一,元末明初,丁鹤年,地僻嚣尘远，人稀习俗淳。花时恒独往，随意蹋晴春。斑竹过头杖，乌纱折角巾。萧然多古意，何愧葛天民。
春日海村三首 其二,元末明初,丁鹤年,门巷绝轮蹄，春深绿草齐。风光不相负，泉石且幽栖。卷幔通花气，移床避燕泥。时时得佳句，自向竹间题。
春日海村三首 其三,元末明初,丁鹤年,每恨韶华晚，仍嗟老病催。闭门花落尽，隐几鸟飞回。引睡书千卷，消愁酒一杯。平生志士气，此日已成灰。
寄西湖林一贞先生,元末明初,丁鹤年,锦绣湖山世绝稀，东风不放赏心违。芙蓉杨柳临清浅，佛刹仙宫绕翠微。画舫载春天上坐，紫骝驮醉月中归。高情独有林和靖，门掩晴空看鹤飞。
海巢,元末明初,丁鹤年,海上巢居海若降，三山眼底小如矼。已攀若木为华表，更立榑桑作翠幢。蛟室夜光晴烛户，蜃楼秋影冷涵窗。鹪鹩梦断无因到，唯有同栖鹤一双。
送人归故园,元末明初,丁鹤年,故人休道已休兵，客里那堪送客行。老去别怀殊作恶，乱余归计倍关情。孤村月落群鸡叫，绝塞天清一雁横。到日所亲如见问，浪游江海负平生。
异乡清明,元末明初,丁鹤年,十年澒洞家何在，万里清明客未归。雨僽风僝花乱落，泥融水暖燕交飞。烟生榆柳推迁速，云锁松楸拜扫违。旅雁尽回音问断，侧身长望泪频挥。
长江万里图 其一,元末明初,丁鹤年,长江千万里，何处是侬乡。忽见晴川树，依稀认汉阳。
长江万里图 其二,元末明初,丁鹤年,长啸还江国，迟回别海乡。春潮如有意，相送过浔阳。
题落花芳草白头翁,元末明初,丁鹤年,草长连朝雨，花残一夜风。青春留不住，啼杀白头翁。
题梅花扇面寄五十佥宪,元末明初,丁鹤年,忆向西湖蹋早春，万花如玉月如银。一枝照影临清浅，满面冰霜似故人。
题林泉野趣图,元末明初,丁鹤年,清江白石带疏林，樊口幽居尚可寻。梦里草堂无恙在，秋风春雨总关心。
岁晏百忧集二首 其一,元末明初,丁鹤年,岁晏百忧集，独坐弹鸣琴。琴声久不谐，何以怡我心。拂衣出门去，荆棘当道深。还归茅屋底，抱膝《梁父吟》。
岁晏百忧集二首 其二,元末明初,丁鹤年,岁晏百忧集，击节发商歌。商歌未终调，泪下如悬河。故乡渺何许，北斗高嵯峨。有家不可归，无家将奈何。
逃禅室述怀十六韵,元末明初,丁鹤年,出处两茫然，低徊每自怜。本无经国术，仍乏买山钱。故邑三千里，他乡二十年。力微归计杳，身远客心悬。桃李谁家树？禾麻傍舍田。鹑衣秋屡结，蜗室岁频迁。逝水终难复，寒灰更不然。久要成龃龉，多病复沈绵。俯仰衷情倦，栖迟野性便。延徐谁下榻，访戴独回船。耻洒穷途泣，闲修净土缘。谈玄分上下，味道悉中边。有相皆虚妄，无才幸苟全。栖云同白鹿，饮露效玄蝉。高蹈惭真隐，狂歌愧昔贤。惟余空念在，山寺日逃禅。
客怀,元末明初,丁鹤年,此生何坎壈，终岁客他乡。病骨惊秋早，愁心识夜长。文章非豹隐，韬略岂鹰扬。磨灭余方寸，还同百鍊刚。
病衰,元末明初,丁鹤年,病骨秋增痛，衰容日减华。脸霞怜竹叶，鬓雪妒菱花。往事嗟何及，归程望转赊。少年歌舞地，此日属谁家？
自咏十律 其一,元末明初,丁鹤年,长淮横溃祸非轻，坐见中流砥柱倾。太守九江先效死，诸公四海尚偷生。风云意气惭豪杰，雨露恩荣负圣明。一望神州一搔首，天南天北若为情。
自咏十律 其二,元末明初,丁鹤年,腐儒避地海东偏，凤历颁春下九天。再拜帝尧新正朔，永怀神禹旧山川。庙堂久托君臣契，藩阃兼操将相权。只在忠良勤翊戴，万方行睹至元年。
自咏十律 其三,元末明初,丁鹤年,一夜西风到海滨，楼船东出海扬尘。生惭黄歇三千客，死慕田横五百人。纪岁自应书甲子，朝元谁共守庚申。悲歌抚罢龙泉剑，独立苍茫望北辰。
自咏十律 其四,元末明初,丁鹤年,羲轩道德久荒唐，荡荡宏图起世皇。天入清都逾广大，日临化国倍舒长。渥洼万里来骐骥，阿阁千年下凤凰。圣子神孙承宝祚，长令亿兆乐时康。
自咏十律 其五,元末明初,丁鹤年,堂堂至正最多才，万国同文寿域开。漠北诸生登第去，越南计吏进贤来。凤《韶》九奏黄金殿，鹤驾三朝白玉台。回首黄尘扬碧海，五云无处觅蓬莱。
自咏十律 其六,元末明初,丁鹤年,金银宫阙五云乡，曾见群仙奉玉皇。济济夔龙兴礼乐，桓桓方虎靖封疆。自沦碣石沧溟底，谁索玄珠赤水傍。独有遗民负悲愤，草间忍死待宣光。
自咏十律 其七,元末明初,丁鹤年,千官何处扈宸游，回首风尘遍九州。黄竹雪深迷玉辇，苍梧云断见珠丘。令威不尽去家怨，精卫岂胜填海愁。大禹胼胝天所眷，肯教纶邑久淹留。
自咏十律 其八,元末明初,丁鹤年,六军遥驻墨河濆，故国丘墟讵忍闻。露冷金铜应独泣，火炎玉石竟俱焚。虞渊日暮无还景，禹穴秋深有断云。草泽遗民今白发，凭高无奈思纷纷。
自咏十律 其九,元末明初,丁鹤年,皇天辅德本无亲，兴复宁论地与民。纶有一成终祀夏，楚虽三户竟亡秦。昆虫咸被生成德，草木犹怀化育仁。洪运未移神器在，周宣汉武果何人。
自咏十律 其十,元末明初,丁鹤年,九鼎神州竟陆沈，偷生江海复山林。频繁谁在隆中顾，憔悴惟余泽畔吟。齧雪心危天日远，看云泪尽岁时深。百年家国无穷事，可得忘机老汉阴。
故宫人,元末明初,丁鹤年,粉愁香怨不胜情，强整残妆对老兵。别殿金莲余故步，《后庭玉树》变新声。眼穿雁字云连塞，梦断羊车月满城。天上桃开王母去，世人谁识许飞琼。
别帽,元末明初,丁鹤年,云样飘萧月样团，百年雄丽压南冠。黄金缀顶攒文羽，白璧垂缨间木难。刺绣尚期平敌垒，簪花曾梦舞仙坛。一从吹堕西风里，谁念蒙尘白发寒。
元夕,元末明初,丁鹤年,灯火楼台锦绣筵，谁家箫鼓夜喧阗？光移星斗天逾近，影倒山河月正圆。金锁开关明似昼，铜壶传漏迥如年。五云不奏《霓裳曲》，空使扬州望眼穿。
雪后泛东湖,元末明初,丁鹤年,雪后湖山玉作围，小舟乘兴弄清辉。贪看月里鸾回舞，不觉风前鹢退飞。云母屏空春阒寂，水晶宫冷晚霏微。仙家一笑乾坤老，谁驭瑶池八骏归。
题凤浦方氏梧竹轩,元末明初,丁鹤年,凤鸟曾闻此地过，至今梧竹满丘阿。政怀剪叶书周史，却恨翻枝入楚歌。金井月明秋影薄，石坛风细晚凉多。中郎去后知音少，共负奇才奈老何！
奉寄王宣慰兼呈九灵先生,元末明初,丁鹤年,别馆新成足宴游，珊珊环佩总名流。独推南郭为高士，共识东陵是故侯。天上莺花三月梦，人间风雨五更愁。行藏尽付浮云外，烂醉丰年稌黍秋。
奉寄九灵先生四首 其一,元末明初,丁鹤年,挟海怀山谒紫宸，拟将忠孝报君亲。忽从华表闻辽鹤，却抱遗经泣鲁麟。丧乱行藏心似铁，蹉跎勋业鬓如银。万言椽笔今无用，闲向林泉纪逸民。
奉寄九灵先生四首 其二,元末明初,丁鹤年,花柳村村接海滨，携家随处避风尘。衣冠栗里犹存晋，鸡犬桃源久绝秦。坐对青山浑不厌，忘机白鸟自相亲。也知出处关时运，岂但逃名效隐沦。
寄定海故将军邵公辅,元末明初,丁鹤年,往事浮云杳莫攀，壮怀未展鬓先斑。不闻奉使通银汉，空见将军老玉关。故垒荒凉千骑尽，沧溟浩荡一鸥闲。风尘随处严诃止，愁杀田间野猎还。
逃禅室与苏伊举话旧有感,元末明初,丁鹤年,不学扬雄事草《玄》，且随苏晋暂逃禅。无锥可卓香岩地，有柱难擎杞国天。谩诧丹霞烧木佛，谁怜青露泣铜仙。茫茫东海皆鱼鳖，何处堪容鲁仲连。
寄余姚滑伯仁先生,元末明初,丁鹤年,独木桥边薜荔门，全家移住水云村。猿声专夜丹山静，蜃气横秋碧海昏。诗卷自书新甲子，药壶别贮小乾坤。陶渔耕稼遗风在，差胜桃源长子孙。
寄余姚宋无逸先生,元末明初,丁鹤年,龙泉城外绝嚣喧，寄傲全胜在漆园。独对江山怀舜禹，每凭风月问刘樊。行窝酾酒花围席，野寺题诗竹满轩。回首昆冈空劫火，深期什袭保玙璠。
雨中寄杨彦常先生,元末明初,丁鹤年,山中长夏苦淫雨，暂尔出门还不能。九天驭日力已竭，两地看云愁倍增。怜君畏途久作客，笑我净舍常依僧。相思倚柱发清啸，旁人不解谷空应。
题太守兄遗稿后,元末明初,丁鹤年,海国期年政化成，肩舆随处看春耕。正欣鸡犬无惊扰，讵意鲸鲵有斗争。遥岛月明虚燕寝，故山云冷失佳城。梦回诗句难重得，肠断池塘草又生。
题昌国普陀寺二首 其一,元末明初,丁鹤年,神鳌屹立戴崔嵬，俯瞰沧溟水一杯。积翠自天开罨画，布金随地起楼台。祈灵汉使乘槎到，传法胡僧折苇来。若使祖龙知胜概，岂应驱石访蓬莱。
题昌国普陀寺二首 其二,元末明初,丁鹤年,昆明劫火忽重然，宇内名山悉变迁。古刹独存龙伯国，丰碑犹记兔儿年。三更日浴咸池水，八月潮吞渤海天。云汉灵槎如可御，便应长往问群仙。
题东湖青山寺古鼎铭长老钟秀阁,元末明初,丁鹤年,手开楼阁贮群经，面对湖山卫百灵。玉镜夜寒通沆瀣，翠屏秋净倒空青。避烟鹤起檐间树，行雨龙归几上瓶。我亦逃禅云水客，便应萧散共松扃。
寓奉化寺寄菩提寺主,元末明初,丁鹤年,菩提岭外空王寺，丹磴行穿虎豹群。万壑涛声岩下瀑，千峰雨气屋头云。海龙送水金瓶贮，天女怀香宝鼎焚。惭愧无缘尘土客，朝朝钟鼓下方闻。
奉寄恕中韫禅师,元末明初,丁鹤年,曾向名山识异人，心如木石气如春。坐禅霜叶秋埋膝，行道天花日绕身。有钵相传元是幻，无锥可著本非贫。惟余潭底中秋月，对写龙峰面目真。
悼湖心寺壁东文上人,元末明初,丁鹤年,祗林一叶陨秋霜，回首沧洲泪两行。几上残经尘已暗，箧中遗稿墨犹香。云迷圆泽三生石，月冷维摩十笏房。想像清容何处记，寒梅的的竹苍苍。
山居诗三首呈诸道侣 其二,元末明初,丁鹤年,日日看山眼倍明，更无一事可关情。扫开积雪岩前走，领取闲云陇上行。不共羽人谈太易，懒从衲子话无生。划然时发苏门啸，遥答风声及水声。
山居诗三首呈诸道侣 其三,元末明初,丁鹤年,懒散形骸不自持，黄冠聊束鬓边丝。频来猿鹤浑相识，久混龙蛇竟不知。养拙最宜情澹泊，全生深藉德支离。看云本自忘饥渴，况有冰泉与石芝。
逃禅室解嘲,元末明初,丁鹤年,久慕陶公卧北窗，还从马祖吸西江。扫愁那用千金帚，折幔惟瞻七宝幢。日晏捲帘延叠嶂，雨晴欹枕听流淙。周妻何肉俱无累，祗有诗魔老未降。
夜宿染上人溪舍,元末明初,丁鹤年,云去禅关户牖空，清溪碧树有无中。倒涵天影鱼吞月，逆战秋声犬吠风。见性本图先作佛，劳形翻愧早成翁。杜陵老去归无计，来往那辞恼赞公。
兀兀,元末明初,丁鹤年,数茎白发镜中新，兀兀穷年愧此身。万里云霄双倦翼，千寻江汉一穷鳞。望乡薄暮凭西日，去国中宵礼北辰。客路渐遥身渐老，此生何以报君亲。
劳劳,元末明初,丁鹤年,阊阖排云事已休，劳劳犹耻为身谋。数茎白发未为老，一寸丹心都是愁。燕代地高山北峙，荆扬天阔水东流。英雄已去空形胜，剑气中宵射斗牛。
兵后还武昌二首 其一,元末明初,丁鹤年,避乱移家大海隈，楚云湘月首频回。归期实误王孙草，远信虚凭驿使梅。天地无情时屡改，江山有待我重来。白头哀怨知多少，欲赋惭无庾信才。
兵后还武昌二首 其二,元末明初,丁鹤年,乱后还家两鬓苍，物情人事总堪伤。西风古冢游狐兔，落日荒郊卧虎狼。五柳久非陶令宅，百花今岂杜陵庄。旧游回首都成梦，独数残更坐夜长。
过九江追悼李子威太守,元末明初,丁鹤年,瓣香遥拜九江城，太守精神日月明。叔侄并归忠义传，江山不尽古今情。潮回湓浦声犹怒，云起炉峰气未平。生死总魁天下士，丈夫端不负科名。
过安庆追悼余文贞公,元末明初,丁鹤年,将军匹马入舒城，击贼频烦训义兵。孝以保家忠徇国，聚而出战散归耕。围侔月晕全无隙，捷振天威大有声。游说飞书徒间谍，输诚仗节愈坚贞。云梯屡却妖氛豁，露布交驰杀气平。千里荆扬凭保障，七年淮海赖澄清。山深猰貐歼还出，江阔鲸鲵斩更横。外援内储俱断绝，裹疮饮血独支撑。天昏苦雾埋营垒，日落阴风卷旆旌。甘与张巡为厉鬼，肯同王衍误苍生。三千将士皆从死，百二山河亦继倾。静对风霆思号令，遥从箕尾识精诚。颂碑不愧词臣色，哀诏偏伤圣主情。愿为执鞭生不遂，临风三酹重沾缨。
上明州太守荼子俊,元末明初,丁鹤年,汉江东抱楚山流，先垄犹余土一抔。庙冷桐乡耆旧逝，田荒栗里子孙愁。兵戈隔梦三千里，霜露伤心二十秋。荒隧天寒乌鸟下，空林日落白狐游。碑焚断石经时变，碗出遗金有夜偷。过客尚知来下马，仙人谁复指眠牛。拟从樊口迁京口，遥别沙头下石头。高士束刍思致奠，故人惠麦久维舟。已知多病垂垂老，敢为长贫故故留。为政幸逢宗正恕，申情当念子平忧。劬劳罔报生何益，存殁沾恩死必酬。愿及清明三月节，一盂麦饭洒松楸。
敬书宸翰后,元末明初,丁鹤年,神龙归卧北溟波，愁绝阴山《敕勒歌》。惟有遗珠光夺目，万年留得照山河。
题茀郎天马图,元末明初,丁鹤年,春明立仗气如山，顾盼俄空十二闲。一去瑶池消息断，西风吹影落人间。
暮春,元末明初,丁鹤年,杨花榆荚搅晴空，上界春归下界同。蜂蝶纷纷竟何在？独留杜宇怨残红。
暮春二首 其二,元末明初,丁鹤年,一夕春归遍九垓，千红万紫尽尘埃。韶光淑气逡巡退，暑雨炎风烂熳来。
题画,元末明初,丁鹤年,江树青红江草黄，好山不断楚天长。云中楼观无人住，只有秋声送夕阳。
题万岁山玩月图,元末明初,丁鹤年,金银楼观蔚嵯峨，琪树风凉秋渐多。徙倚危阑倍惆怅，月中犹见旧山河。
题画葡萄,元末明初,丁鹤年,西域葡萄事已非，故人挥洒出天机。碧云凉冷骊龙睡，拾得遗珠月下归。
梧桐,元末明初,丁鹤年,井梧彻夜下霜风，锦绣园林瞬息空。老尽秋容何足惜，凤巢吹堕月明中。
闻箫,元末明初,丁鹤年,给丧未必无周勃，乞食谁能辨伍员？昨日英雄今日恨，洞箫忍向乱中闻。
闻雁,元末明初,丁鹤年,月落江城转四更，旅魂和梦到滦京。醒来独背寒灯坐，风送长空雁几声。
寄武昌南山白云老人,元末明初,丁鹤年,故人家住南山下，心与白云共潇洒。芝草遥赓黄绮歌，莲花近入宗雷社。嗟予江海避风尘，白首归来失所亲。青眼相看如昔日，只有南山与故人。
戏赠刘云翁,元末明初,丁鹤年,千金不惜买新声，赢得风流老更成。银瓮蒲萄浮腊蚁，金屏窈窕啭春莺。香凝宴寝频开席，花暗闲房合度笙。夜燕未终宾客醉，莫将明烛照华缨。
长江万里图,元末明初,丁鹤年,右逾越巂左蓬壶，万里提封入壮图。断石云屯山拥蜀，惊涛雪立海吞吴。蟠桃有实来青鸟，若木无枝驻赤乌。秦汉经营人尽去，独留形胜在寰区。
戏赠应修吉,元末明初,丁鹤年,砚溪居士神仙侣，短发萧萧雪满簪。暖老恨无燕赵玉，养生赖有坎离金。床头酒熟留僧饮，席上诗成对客吟。岁晚山空谁是伴？北窗梅月最知心。
钱唐怀古,元末明初,丁鹤年,钱塘佳丽冠南州，故国繁华逐水流。龙虎已消王霸气，江山空锁古今愁。吴臣庙冷潮喧夜，宋主陵荒塔倚秋。最是西湖歌舞地，数声渔笛散凫鸥。
重到西湖,元末明初,丁鹤年,涌金风月昔追欢，一旦狂歌变永叹。锦绣湖山兵气合，金银楼阁劫灰寒。雪晴林墅梅何在？霜冷苏堤柳自残。欲买画船寻旧约，荒烟野水浩漫漫。
樊口隐居,元末明初,丁鹤年,万里云霄敛翼回，挂冠高卧大江隈。春深门巷先生柳，雪后园林处士梅。翠拥樊山邀杖屦，绿浮汉水映尊罍。谁能领取坡仙鹤，月下吹箫共往来。
题唐申王三骏图,元末明初,丁鹤年,三骏英英出渥洼，太平刍粟饱天家。谁知百战平河北，汗血功归狮子花。
戏题明皇照夜白图,元末明初,丁鹤年,天上麒麟天下稀，月中几送八姨归。君王寓目应追悔，误看乘鸾度羽衣。
送蔡用严还四明二首 其一,元末明初,丁鹤年,四明故旧苦无多，死别生离奈若何。老泪暗添江汉水，随人去作海东波。
水仙花二首 其一,元末明初,丁鹤年,湘云冉冉月依依，翠袖《霓裳》作队归。怪底香风吹不断，水晶宫里宴江妃。
水仙花二首 其二,元末明初,丁鹤年,影娥池上晓凉多，罗袜生尘水不波。一夜碧云凝作梦，醒来无奈月明多。
竹枝词二首 其一,元末明初,丁鹤年,竹鸡啼处一声声，山雨来时郎欲行。蜀天恰似离人眼，十日都无一日晴。
竹枝词二首 其二,元末明初,丁鹤年,水上摘莲青的的，泥中采藕白纤纤。却笑同根不同味，莲心清苦藕芽甜。
次小孤山,元末明初,丁鹤年,峡束千雷怒击撞，危峰屹立压惊泷。山联庐霍朝三楚，水落荆扬限九江。镇海重关当第一，擎天孤柱故无双。佩环月夜知何处，露湿蓬莱玉女窗。
题风雨归舟图,元末明初,丁鹤年,昔向沧浪吊独醒，中流风雨正扬舲。江空风卷潮头白，野旷云迷岘首青。挂席正思遗佩浦，推篷已过濯缨亭。襄阳耆旧今安在，抚几长歌对画屏。
奉次虞侍讲先生见贻韵,元末明初,丁鹤年,玉堂弃皃若浮云，无奈鸡林远购文。推毂近闻推汉士，避名宁计却秦军。芝亭花发春醪熟，鸿阁诗成夕磬闻。一饭未尝忘北阙，鼓琴谁识和南薰。
寄武昌诸友,元末明初,吴惟善,黄鹄山前汉水濆，一时英俊总能文。金钗佐酒年俱少，银烛钞书夜每分。雁杳鱼沉劳远思，狼贪羊狠绝前闻。兵戈故国知谁在？目送西南日暮云。
寄东海鹤年贤弟,元末明初,吴惟善,鹤皋东望接三山，海上群仙日扣关。虎守月炉丹鍊就，龙吟霜匣剑飞还。故园松菊余三径，老屋烟霞恰半间。为问林泉逃世者，如公今有几人闲。
同孙彦能游山庵,元末明初,李祁,缘崖涉清泚，披草得幽径。萧条双桧闲，独立一松劲。入门听微钟，心垢一时净。向来饱干戈，栋宇兀偏正。空庭鸟雀喧，坏壁龙虎暝。徒能起咨嗟，无复耸观敬。三叹复出门，乾坤几时定。
题王与龄畦乐,元末明初,李祁,有客依南浦，长年学种畦。才高宜世用，性僻爱幽栖。菜甲侵腰长，桑枝刺眼低。不因来往熟，那得自成蹊。
题梅坡,元末明初,李祁,迢递城东路，梅花绕慢坡。步随山雪遍，兴入野云多。愿影头常侧，怜香手屡挼。为君题作画，短句不成歌。
和王子让席上韵,元末明初,李祁,衰年愁对酒，壮志忆题桥。遇事难开口，逢人愧折腰。乐传天上谱，心逐暮归樵。宴罢骊歌发，蹉跎又一朝。
白槿花,元末明初,舒頔,素质不自媚，开花向秋前。澹然超群芳，不与春争妍。凉夜弄清影，缟衣照婵娟。佳人分寂寞，零落祇自怜。鲜鲜碧云树，皎皎万玉悬。朝开暮还落，物理乃自然。嗤彼壅肿木，徒尔全天年。
立春,元末明初,舒頔,三阳肇开泰，一气回新和。百卉已萌茁，光风扇晴波。田畴入锄犁，城郭仍干戈。而我抱郁郁，居焉万山阿。忘言今古事，扣角时悲歌。治乱关气化，世情今如何？悠然出山去，天阔浮云多。
春阴,元末明初,舒頔,昏昏雾隐山，羃羃云弄水。造化如妒春，又酿明日雨。寻芳未可期，息战乃所喜。花泪愁阑干，柳眼眠未起。昔日繁华衢，兹焉变荒址。将何测阴阳，默默数甲子。
次王和夫避世入都,元末明初,舒頔,生平性放旷，处世常澹然。但恐学未至，读书究其玄。时经丧乱际，向慕心益坚。仰睇高飞鸿，翱翔入云烟。云何杂燕雀，下与鸡鹜连。避谤去城市，寻幽适林泉。枕流夜雨歇，坐石春风颠。徒抱心耿耿，复忧腹便便。王君我畏友，时寄五色鲜。神鬼泣老笔，风雪走长篇。文章古所贵，道义今谁传。将谓礼乐盛，遽罹干戈年。六经既扫地，一物安得全。籍甚右军裔，荣让诸郎先。依山更带水，问舍仍求田。花下鹿濯濯，云间鹤翩翩。情怀渺何许，风月浑无边。尊酒何时会，醉赓云锦笺。
山庄杂咏,元末明初,舒頔,绕屋阴阴树，通池细细流。寄书来故旧，飞梦上神州。百两归朝士，千金买坠楼。知几谁氏子？一笑过林丘。
戴氏楼居次韵,元末明初,舒頔,山环水绕居之安，图画森列宜晚看。翠幕低垂爽气肃，银灯高照书声寒。世情颇觉眼界窄，酒量不博诗肠宽。湖海半生今白发，掀髯一笑倚朱阑。
扬州,元末明初,舒頔,仙人已骑白鹤去，倦客漫逐红尘来。人间又见梧叶落，观里无复琼花开。明月皆春罢歌舞，王宫相府俱尘埃。江山如此豪华歇，千古岂不令人哀。
九日饮侄女家,元末明初,舒頔,菊花杯泛茱萸酒，杨柳村沿石镜山。门掩黄云千百顷，溪藏红叶两三湾。欢然自觉情难尽，醉矣都忘夜易阑。细雨斜风休作恶，岁寒心事正相关。
次韵叶实夫西山园饮,元末明初,舒頔,西山苍翠谁家园，竹树绕屋何森然。置酒邀我坐林下，高歌握手行花前。偶然得句不在巧，相劝烂醉仍烹鲜。世事人情都莫问，百年过去知谁贤？
泾川道中,元末明初,舒頔,青山雨后白云生，云气参差草树清。明月出山云弄影，清风吹水树含声。人家屋角惊厖吠，官路桥头去马鸣。天下之间吾亦客，还将老眼望升平。
平林烟雨,元末明初,舒頔,时人买画千金传，一片好景真天然。四时不用舒展看，翠娇绿润当窗前。春三漠漠护煖雨，秋九惨惨啼苍烟。槎牙古怪云雾暗，屈蟠偃蹇蛟龙缠。初见疑是李将军，又似水墨王辋川。米家无根与懞朣，安得活动全吾天。明朝雨晴烟就敛，便欲设榻林间眠。请回谷口俗士驾，幸勿惊我双胎仙。
有怀诸公,元末明初,舒頔,鼋鼍出没黄田荡，龙虎盘蹲白下城。才俊满前劳顾问，愚蒙在下冀升平。波涛江汉暂时险，烟雾乾坤有日清。文士负才徒倚马，武夫挟勇祇谈兵。朝廷安用生疑虑，田野何由睹圣明。薇露每愁东日上，柳云犹带北风横。群公退食方云喜，数子驰心尚慕荣。泽国暮春观扑满，江湖深夜炯搀枪。乡村落落真堪叹，冠冕峨峨未足惊。黄犬东门怜往事，白头南土忆归耕。
适耕堂为吴琴汪寿甫扁而赋之,元末明初,舒頔,萌坑岭下吴琴村，中有汪氏居其源。威烈遗风千载间，积善好礼枝叶蕃。衣冠济楚信行惇，筑室亢燥依山根。适耕大篆楣扁存，挂经扶耒穷朝昏。以适为乐遗子孙，浮云富贵安足论。荒烟衰草金谷园，云关雾谷截来辕，烟蓑雨笠远市喧。肯堂有子班篪埙，山川瑞气藏浑沦。文光五采朝吐吞，月明清夜啼黄猿。不羡变化南溟鲲，不贪爵禄何负恩。春兰秋菊芬幽轩，客至谈笑开清尊。任彼轻薄手覆翻，退处宁学羝触籓。女及笄嫁男已婚，俯仰无愧乾与坤。醉眠老腹摩朝暾，至乐百世垂后昆。
胡子坑,元末明初,舒頔,两仪未判眹不平，巨凸突兀潜幽灵。毓秀朵奇挺峭拔，攒峰列壑争伶俜。枯槎著藓半身碧，老石迸土千螺青。天净森铓列画戟，云开大鄣横青屏。临深架木侧足度，飞瀑洒面洗耳听。已有仙人浴丹室，宁无烈士摩厓铭。玄猿不惊籁寂寂，白鹤下舞花冥冥。便欲临风蜕凡骨，来兹绝粒餐仙苓。尚闻好事薙荒秽，直上绝顶峨新亭。茗椀先春煮碧涧，蓬窗酿腊酾银瓶。素衣何必待三聘，白首尚可穷一经。空谷时闻尚书履，疏林夜仰处士星。时乖狼虎集妖孽，地阔魑魅行真形。避世何烦慕清致，忧时且复逃膻腥。鄙哉时俗自污浊，喜甚涧谷长清泠。祇恐愚公易轻徙，玉皇敕命守六丁。
许子仁相招山中叙话,元末明初,舒頔,许君邀我来山中，我来但见堂户空。主人送客过溪去，风吹两岸花濛濛。屋后万叠金芙蓉，紫气夜吐仙人宫。涧泉流香过白鹿，林木挂雨拖青虹。羡君筑室读其下，迢遥不与世俗通。一声黄鸟破幽梦，四顾空牖俱玲珑。我爱此地无暑气，重来饱饭谈仙踪。
怀京口,元末明初,舒頔,我昔游北固，飘飘紫霞裾。手招云中君，啸傲惊天衢。一别回尘寰，于今五载余。缅怀城中朱紫客，朝台暮省相催迫。东华驿使传宣来，喜动诸公蔼春色。偶遭祸乱居山中，衣冠面目尘土蒙。儒坑选冷难得调，兀兀且作经年穷。不知故人念我否？诗成远寄南飞鸿。
过牛伏岭,元末明初,舒頔,牛伏岭高高且远，崎岖羊肠路百转。仲冬跋涉汗流浆，每叹时危历艰险。阴厓惨惨生悲风，极目四顾山巃嵷。人生能著几两屐，踪迹不异无根蓬。我家居山南，别业寄山北。群凶势纵横，往返苦行役。山中天气温如春，绝壁遥见梅花新。梅花年年见春色，不见多少行路人。
咏怀三首 其一,元末明初,戴良,结庐在西市，艺藿仍种葵。谓将究安宅，何意逢乱离。三年去复还，邻室无一遗。所见但空巷，垣墙亦尽颓。久行得荒径，披拂认门基。我屋虽仅存，藿悴葵亦衰。本自住山泽，此悔将何追。
咏怀三首 其二,元末明初,戴良,庭前两奇树，常有好容色。年年遇霜雪，谁谓寒可易。大道久已丧，末路多凉德。狐裘已适体，谁念寒涂客。古有延陵子，使还过徐国。徐君骨已朽，信义逾感激。解剑挂高树，至宝非所惜。此士难再逢，四顾吾何适！
咏怀三首 其三,元末明初,戴良,少小秉微尚，游心在《六经》。苒苒岁年迟，乃与尘事冥。入秋多佳日，何以陶我情。园蔬青可摘，新谷亦既升。命室酿美酒，一壶聊复倾。儿女在我侧，亲戚还合并。终觞无杂言，但说岁功成。至乐固如此，是外徒营营。
和沈休文双溪八咏 其一,元末明初,戴良,登台望秋月，秋月光陆离。晻映西南楼，徘徊东北墀。凝华夺班扇，流辉鉴阮帷。三五晕尚圆，二八形已亏。爰有蓬鬓人，长怀桂殿思。辽城记吟咏，西园忆追随。愿以薄暮景，承君清夜晖。
和沈休文双溪八咏 其二,元末明初,戴良,会圃临春风，春风弄新阳。驱烟入间户，卷雾出虚堂。响谷鸟将韵，穿林花度香。逶迤动中闺，骀荡经洞房。逐舞轻靡袖，传歌低绕梁。所悲金玉躯，遂烁佳丽场。时拂孤鸾镜，星鬓视飘扬。
和沈休文双溪八咏 其三,元末明初,戴良,秋至悯衰草，衰草遍平陆。方晨露染黄，入夜风销绿。别叶有归声，故蕊无留馥。劲茎坐自摧，寒丛竦如束。彼物既如斯，我年宁不促。已失早生荣，敢冀晚凋福。何当即去兹，纵浪从所欲。
和沈休文双溪八咏 其四,元末明初,戴良,寒来悲落桐，桐生在长林。积叶既阿那，攒条复萧森。排云正孤立，乘风忽哀吟。朽壤方有托，急霰非所任。轮囷龙门侧，憔悴峄山岑。不求削成圭，何待裁作琴。菲薄既非材，固无斤斧侵。
和沈休文双溪八咏 其五,元末明初,戴良,夕行闻夜鹤，鹤鸣向天池。奇声傅月迥，清思逐风悲。寥寥度霄汉，噭噭伤别离。华亭侣既失，卫轩宠亦衰。卫轩非我顾，华亭尚余思。蟋蟀悟寒候，商羊识阴期。不有慕类心，此情那得知。
和沈休文双溪八咏 其六,元末明初,戴良,晨征听晓鸿，鸿飞何处所。随阳弱水岸，违寒长沙渚。冥冥忆霜群，邕邕叫云侣。固将联匹俦，岂惟念羁旅。视夜已昭晰，度声尚悽楚。以之频感触，将何慰艰阻。帛书望不来，谁知我心苦。
和沈休文双溪八咏 其七,元末明初,戴良,解佩去朝市，朝市路已迷。敢冀恩私被，但嫌朋好暌。彼谗起青蝇，我行玷白圭。寸心幸能亮，微命不终乖。及今去青琐，何日瞻泰阶。荒服固云忝，是道谅亦迷。安得同志士，三叹写余怀。
和沈休文双溪八咏 其八,元末明初,戴良,被褐守山东，山东古于越。州城冒陉岘，岚气屡兴没。剖竹曰有行，思君不能发。指涂期阑暑，下车已凉月。汲黯薄淮阳，子牟恋魏阙。岂伊念川涂，固亦悲朝列。日月傥垂照，犹堪慰寂蔑。
筑新居,元末明初,戴良,挈杖去中林，卜宅江之边。江边多故庐，改筑架斯椽。左右皆废墟，南北尽颓垣。昔人固不留，遗迹尚依然。因之悟物理，盛衰恒递迁。世既异市朝，海亦变桑田。古来皆有是，念此一长叹。何以慰我怀，斗酒倾前轩。百世非所知，聊且乐当年。
还旧居,元末明初,戴良,自我远行游，故庐今始归。如何廿载间，旧事都已非。曳杖过比邻，相呼寻故知。不见垂白翁，但见初长儿。我园既稍葺，我田亦就治。种秫酿美酒，拾薪煮豆糜。一笑集亲朋，相从说暌离。以之感畴昔，俯仰多所悲。人生一世中，所忧渴与饥。力耕给其用，此外更何思。便当息吾驾，皓首以为期。
忆胡仲申,元末明初,戴良,点点阶上苔，鲜鲜为谁碧？已别旧年人，空余旧年色。我行东斋外，对之还尔惜。所思虽久违，犹有往来迹。
岁暮迟宋潜溪,元末明初,戴良,忽忽岁欲暮，骎骎春已迫。出门尚谁思，悲歌迟来客。客昔与我期，近在旦与夕。如何事多迕，月满且复魄。悲风一夜起，落叶满长陌。女萝虽有托，近亦辞松柏。万物会归尽，人岂无终极。而我与夫子，况皆年半百。前涂讵难知，玄发早已白。若不数相过，蹉跎深足惜。
寄许存仁,元末明初,戴良,一鸟方北来，一鸟却东飞。夫岂巧为避，羽短风迫之。方春游郡城，子有越上期。及今会吾里，而我复差池。常时隔远道，暌乖固其宜。岂意两相接，反更事多违。畏尘念弹冠，惧垢愿浣衣。士有交臂失，如何弗予思。
杨本初见访别后却寄,元末明初,戴良,有客越中来，衣带越溪雨。既来还遽辞，耿耿不得语。譬如东轩月，偶此成宾主。浮云一与期，清光无定所。出门复入门，怅望夜将午。几向雨来时，念子溪之浒。事违人已衰，别多心更苦。朝来数鬓丝，近复添几缕。
答李宁之,元末明初,戴良,涸鳞思赴海，倦翮念归山。如何远游客，岁久不知还。世涂方扰扰，豺虎尚为患。久嫌军务劳，翻羡为客闲。夜雨滴愁梦，晨风飒颓年。丈夫虽耿介，亦或多苦颜。而我承结邻，独喜相追攀。未坚金石交，已枉瑶华篇。时时感嘉贶，相视两悽酸。岂不欲为答，情深谅难宣。
丁酉除夕效陶体,元末明初,戴良,亹亹冬春易，悠悠时运倾。一岁只今宵，胡能不心惊。我观寰宇内，谁非爱其生。其生竟几何？倏忽已颓龄。长风向夕起，寒雪没前庭。绿竹且就压，众草岂复青。万事尽如是，何须动中情。儿女方在侧，樽酒亦既盈。今我不为乐，后此欲何成。笑歌东轩下，且遂陶性灵。
陪钟伯纪游溪南山,元末明初,戴良,一春苦昏垫，今晨收宿霏。因忆谢公语，出游娱清辉。溪流深可厉，草露泫未晞。林木相映蔚，时禽递鸣悲。佛庐已高据，鸟道方仰窥。危峰枕楼阁，细竹拥阶基。窈窕趋南征，徘徊款东扉。倚阑眺悬瀑，企槛引松枝。地僻虑自澹，身闲意无违。此理谁识察，悟心惟朋知。
寄王子充,元末明初,戴良,燕燕何从来，其羽已差池。飞入华堂内，意在巢君帷。君帷岂不好，伤哉非故知。引去方未能，欲留复回疑。噭噭徒晓风，翾翾空暮闱。
送人赴广信军幕,元末明初,戴良,慊慊促夜弦，翩翩戒晨轴。临分将列觞，指景念出宿。羁思无定端，官程有成速。含思登回陌，抱疢度遥陆。前峰日衔岫，后蹊风出谷。欲投近村去，惟见远烟绿。冰溪渺森沉，玉山郁骈矗。方远悲路长，逾前叹期促。边障固优暇，边情易翻覆。赞政谅匪难，布德在所勖。古来固疆圉，岂皆藉颇牧。
城东会饮送王天锡,元末明初,戴良,阴崖敛暝霏，霜陆耀晴晛。萧萧落木多，绵绵衰草遍。开冬感徂物，列饮会群彦。美醑溢流霞，妍谈粲余绚。时髦非我匹，清尊岂余恋。行矣送将归，怅焉罢欢宴。引领阻云从，搔首叹蓬转。
题爱柏轩,元末明初,戴良,瑟瑟凉野风，竦竦寒城木。风劲木亦然，受命一何独。岁物已沦伤，高标谁赏录。偶荷主人恩，开轩向城曲。老枝扶户吟，密叶停窗绿。遂忘孤生悲，行享后凋福。有客正迷方，振衣时踯躅。愿为柏上枝，托荫归君屋。
送刘仲修,元末明初,戴良,名都郁佳丽，公室赫弘敞。缤缤集时彦，衮衮归世网。若人固忠勤，受命逾震荡。藩国简车徒，边亭巡境壤。道涂邈以夐，山川修且广。月宵抱影息，霜晨流念往。仰看零露团，俯听悲风响。景物劳梦思，驱驰罢心赏。去水无回波，长涂有徂鞅。临分恨莫留，搔首独长想。
登鹿田,元末明初,戴良,山北倦游览，山南纵攀援。苔滑岂可步，萝弱犹足扪。力竭转修蹊，险尽得平原。排峰作郛郭，列岫代墉垣。披拂趋兰社，靡迤入松门。奇石既罗径，初篁亦当轩。鹿耕事固远，仙化迹还存。野田遗旧场，孤冢秘精魂。感往情已剧，怀来念弥敦。学道值时阻，摄生逢景奔。何能弃缘业，即此穷朝昏。
白纻歌,元末明初,戴良,阖庐宫中夜挝鼓，宫树乌啼月未午。玉缸提来酒如乳，白纻衣成向君舞。美人醉起行步难，腰间珂佩声珊珊。肯缘娇爱减君欢，宝钗堕地不敢言。宫中门户多无数，君恩反覆日几度。明朝重著舞时衣，心中已道不相宜。
凉州行,元末明初,戴良,凉州城头闻打鼓，凉州城北尽胡虏。羽书昨夜到西京，胡兵已犯凉州城。凉州兵气若云黑，百万人家皆已没。汉军西出笛声哀，胡骑闻之去复来。年年此地成边土，竟与胡人相间处。胡人有妇能汉音，汉女亦解调胡琴。调胡琴，按胡谱。夫婿从军半生死，美人踏筵尚歌舞。君不见古来边头多战伤，生男岂如生女强。
短歌行,元末明初,戴良,青天上有无根日，驰光暂明还复黑。昼夜相催老却人，忽忽吾言四十七。偶看旧镜镜为羞，昔髭未生今白头。朱颜丹药已难觅，青史功名行且休。岁岁年年待富贵，富贵不来老还至。老既至兮百事非，病妻对之怨且詈。妻年比我虽稍卑，近亦摧颓如我衰。一生仳离殆居半，此世欢娱能几时。纵多子女知何益，北邙冢墓无人识。古往今来共如此，我亦胡为空叹息。人生满百世岂多，尊中有酒且高歌，有酒不歌奈老何。
投王郡守,元末明初,戴良,已落时人后，谁能说姓名。惟应马南郡，偏重郑康成。宾馆悬床待，公庭罢吏迎。为居门下久，童仆亦多情。
投同佥公,元末明初,戴良,授钺几专征，分藩复此行。身为汉飞将，家若鲁诸生。秘略三边服，妖氛一剑横。已多门下客，持笔待功成。
对雨金达可送酒至,元末明初,戴良,星缠离夜月，桂渚发朝雷。族云起泉室，零雨下阳台。飘檐方似雾，集地复如埃。空濛迷野鹜，沾洒滑阶苔。旅人乏愉悦，孤馆独徘徊。久缺清酤至，忽值白衣来。岂不欲为酌，因君停玉杯。
徐叔度遗纨扇,元末明初,戴良,团团七华扇，名在制久缺。感君裂纨素，与蒙却烦暍。入手讶如圭，映容疑学月。玩之炎气消，握之微风发。却愿暑长在，无使君暂歇。
次韵宿西山,元末明初,戴良,旦棹东湖澨，暝策西山麓。林光漏月清，水影漾天绿。初风革故和，穷律转新肃。悲来攒人怀，山房不成宿。
送陈同知,元末明初,戴良,楚客事晋君，已皆荣厚禄。身章袭犀象，鼎食饫粱肉。荀范作姻娅，赵魏与追逐。旦分驰道出，夜旁天居宿。故悲绝宗党，新敬起宾仆。东洲有儒生，官路独迷躅。青年结主知，穷老佐州牧。今为千里行，犹未分符竹。
治圃四首 其一,元末明初,戴良,三春丰雨泽，晨兴观我畦。嘉蔬有余滋，草盛相与齐。戮力治荒秽，指景光已西。好月因时来，归路杳然迷。暮鸟寻旧林，晚兽遵故蹊。我亦息微劳，去去安吾栖。
治圃四首 其二,元末明初,戴良,长夏罕人事，斋居有余闲。北窗多悴物，且遂灌吾园。攒根既舒达，积叶亦葱芊。瓜瓞绕畦长，新葵应节鲜。抱瓮一回视，生意盈化先。在我岂不劳，即境多所欢。悠悠千载间，樊生信为贤。
治圃四首 其三,元末明初,戴良,苒苒素秋节，凄凄天宇清。挈杖视西园，俯仰伤我情。藜藿日就凋，惟见野草青。草青亦几日，霜露早已零。万物会有终，人生无久荣。功勋苟不建，未若托林坰。所以荷蒉翁，长歌悲磬声。吾其理吾圃，聊以隐自名。
治圃四首 其四,元末明初,戴良,穷冬霜露下，谷风转凄其。以今四运周，感兹百卉腓。披榛归北圃，墟里故依依。桑竹余朽株，台榭有遗基。野老相与至，嘲谐谈昔时。谈罢辄引觞，陶然无所思。纷纭世中事，寒暑相盛衰。此理苟不胜，役役徒尔为。既以适吾愿，何能忽去兹。
泛石湖,元末明初,戴良,束发企名都，游宦及兹年。遂陪登瀛侣，来上泛湖船。水光曜残日，林影溢中天。岩穴停桡见，楼台鼓枻看。苍苍敛暝色，幂幂曳寒烟。菰蒲有余凄，鸥鹭相与闲。窈窕趋回浦，荡漾媚遥川。水宿怯宵清，篷卧爱月穿。俯视潜夜鱼，仰睇冲晓鸢。窘身愧浮霄，敛志惭跃渊。何当谢冠冕，岁晏此盘旋。
题贞寿堂,元末明初,戴良,吴门尽西垂，中有杨母堂。龙煤铺作榜，嘉名伟煌煌。亦既荣禄养，婆娑寿而康。问胡能致之，惟贞神所相。是行一不然，万事易乃常。不赓眉寿诗，却咏棘心章。
雨后泊秀州城下忆僚友作,元末明初,戴良,晨风变淑景，春霞启阴期。云根结翳翳，雨足散垂垂。鄙人独言迈，去棹不得维。路无行轮声，岸有荒楚滋。暮抵秀城下，夜泊河水湄。游鱼返深渚，啼鹃起重基。客涂玩物理，宁不恋所思。
至杭宿钱塘驿,元末明初,戴良,昨夜宿临平，今旦入钱塘。明岑净朝气，回浦漾晨光。隐隐吴岫出，遥遥越岸长。棱棱见摛堞，戢戢睹攒墙。堪叹游歌地，都非佳丽场。楼台已阒寂，阛阓亦荒凉。平生昧陈力，末暮忝为郎。徒然感恩义，谁复听忠良？晚投公馆宿，官烛何炜煌。自怜无补报，饮愧绕中肠。
泛西湖舟中作,元末明初,戴良,夙负海岳志，缅怀西湖名。蹉跎去玄发，邂逅征素情。驿鞚依岸息，画舫漾波轻。前睇苏堤绕，旁窥葛岭横。恋结处士祠，悲缠忠将茔。兴繁赏屡失，境变魂愈惊。雉堞见新筑，翚甍失旧营。空余歌舞地，讵闻箫管声。顾余文墨吏，遑知治乱情。人隐虽未弭，客怀聊暂清。一动群生念，咄咄何时平？
次场口,元末明初,戴良,久宦迷故都，故都在何处？驱车向邻壤，头白不知路。长林日夕行，旷野东西顾。方远叹涂阻，逾近覆心惧。岂无入林翮，莫与归飙遇。
至古城饮冯氏家,元末明初,戴良,跋马向斯里，彷佛见乡闬。徒知故山近，终嫌归路断。移疾驻近郊，薄言息短翰。新知固云集，旧交多雨散。惟君好兄弟，视我实亲串。慷慨谈昔游，留连兴累叹。荒基记歌榭，弃础忆吟馆。不睹物兴衰，讵知时治乱。鄙人获良晤，是节牵薄宦。清卮阻久陪，别袂限长判。作诗写情虑，聊用慰忧患。
望九灵山,元末明初,戴良,九灵眇何许，连峰高不极。依稀接远雾，仿像起寒色。我家是山下，别来岁频易。屋庐闲鸟声，冢墓遗兽迹。可望不可至，空多故乡忆。
泛海,元末明初,戴良,仲夏发会稽，乍秋别勾章。拟杭黑水海，首渡青龙洋。南条山已断，北界水何长。远近浪为国，周围天作疆。川后偶安恬，天吴亦屏藏。荡桨乘月疾，挂席逐风扬。零露拂蟠木，旭日耀扶桑。我行无休隙，此去何渺茫。东海蹈仲连，西溟遁伯阳。轻名冀道胜，重己企时康。孰谓情可陈，旅念坐自伤。
渡黑水洋,元末明初,戴良,舟行五宵旦，黑水乃始渡。重险讵可言，忘生此其处。紫氛蒸作云，玄浪蹙为雾。柁底即龙跃，橹前复鲸怒。掀然大波起，歘与危樯遇。入水访冯夷，去此特跬步。舟子尽号泣，老篙亦悲诉。呼天天不闻，委命命何据。川后幸戢威，风伯并收驭。偶济固云喜，既往益增惧。居常乐夷旷，蹈险忧覆坠。出处愧宿心，祸福昧前虑。皎皎乘桴训，用以慰情素。
望大牢山,元末明初,戴良,稍入东胶界，即见大牢山。峰攒侔剑戟，嶂叠类云烟。棱棱插巨海，渺渺漾中川。波涛共突兀，天日相澄鲜。氓居接岛屿，观宇连术阡。既馆茹芝士，亦巢遁世贤。客行积昏旦，水宿倦舟船。兹山思独往，结茅征愿言。柁师不我从，太息归中原。
抵胶州,元末明初,戴良,舟行无休期，晨夜涉风水。蹈越入吴乡，乘楚造齐鄙。逗浦波尚险，即陆路才砥。依稀见州郭，仓皇问官邸。土墙讶半颓，草屋惊全圮。所幸民俗淳，稍使客情喜。北来既旬月，西去尚几里。严程谓已近，危涂方始此。沮洳浩茫茫，菅茅复靡靡。幽燕去魂断，伊洛望心死。日暮坐空床，浩然念枌梓。
过营丘,元末明初,戴良,营丘古齐国，绵历几千春。轨路偶经从，延瞰一悲辛。郛郭尽阡陌，濠湟半烟云。旦摇禾黍实，暮走狐兔群。陵迟世祀忽，变换民居新。庙寝想余基，文物忆前人。在昔商政熄，于时周德闻。圣贤相际会，文武共经纶。太公扶大业，伯夷守其仁。首阳遗节义，东海爵功勋。功勋谁独久？节义两同湮。物理有感触，长叹回吾轮。
至昌乐,元末明初,戴良,秣马安丘邑，弭节昌乐县。道路正搔首，郡邑忽驰箭。邯河已虎据，穆陵复豺战。西拒拥戈矛，南出张组练。仓茫走黎庶，错愕动缨弁。我行日已远，我力日已倦。亨衢冀栖息，异事骇闻见。如何命不淑，所至时辄乱。既同丧家狗，亦类焚巢燕。仆御心尽灰，妻孥泪如霰。我道苟如此，安得发不变。
次益都,元末明初,戴良,我行何处所，北海乃其地。去家万里余，为客九秋际。白杨夹轨路，黄茅结官第。陆嫌泥活活，水愁河瀰瀰。逐寇骑宵驰，防敌城昼闭。疲氓已星散，惊尘仍雾起。长啸指牛山，掩泣望淄水。进退两难图，徘徊尚谁恃。《易》戒触藩羝，《诗》刺离罦雉。已矣可奈何，愁来但甘寐。
题刘凝之骑牛图,元末明初,戴良,日落未落西山前，谁家老翁牛背眠？短身曲局耸两肩，山花插帽帽为偏。左手拊牛右捉鞭，牛行不动稳若船。一童冲冷手握拳，迎风鼓势走欲先。荒郊幂幂草纤纤，云是匡庐古道边。匡庐山水好盘旋，此日刘公初挂冠。刘公作令天圣间，民物熙熙德化宣。世上浮荣直几钱，白发东归耕石田。当时出处亦偶然，乃留遗迹后人看。长安城中足豪贤，车骑骈罗气灼天。一朝变灭如云烟，姓字寥寥若个传，我观刘公差独贤。
题平章公所藏天马图,元末明初,戴良,君不见余吾水中天马出，赤鬣缟身朱两翼，割玉为鞍鞲不得。锦衣使者捷若飞，紫缰金勒看君骑，却忆拂林初献时。凤城五门平旦启，驰道行骄辔耳耳，路旁见者谁不喜？众中牵出朝未央，挥雾流沫满道香，毛带恩波眩目光。龙眠老子识马意，行过天闲重回视，白笔描成落人世。我公购之滦水滨，百金市画冀得真，奔霄追电何足云。从今吹笛大军起，料知一日行千里。
湖州行送人作郡,元末明初,戴良,湖州岁岁修城堡，敌骑时烧城外草。城外居民如野鹿，目睽睽兮尾促促。去输官税输不足，半在军中半在狱。独留新妇饷姑前，也执吴绡供税钱。吴绡已尽归未得，复到官家候消息。我相闻之忧尔湖，命选贤侯此剖符。贤侯若为湖作主，便须罢却征求苦，留得湖民障兹土。
送归安丞,元末明初,戴良,之子官何处，湖流一舸通。汀洲蘋影外，城郭水光中。夜泛苕溪月，春吟箬下风。若逢陈太守，为报各衰翁。
除夜客中二首 其二,元末明初,戴良,已就长涂往，堪怜暮景斜。一年惟此夜，千里更谁家。恋国心空赤，忧时发已华。此身如可乞，只合老烟霞。
岁暮留别,元末明初,戴良,五十明朝过，何从托此身。不堪垂老日，翻作负羁臣。四海无知己，长涂惟见君。明朝分别处，草木为谁春。
自定川入海,元末明初,戴良,乍离东海郡，又上北溟船。红见波中日，青窥水际天。乡关千里隔，身世一帆悬。乡信何从达，归鸿落照前。
渡黑水洋,元末明初,戴良,舟行沧海上，魂断黑波前。好似星沈夜，仍逢雨至天。鲸迷川后国，龙触估胡船。强起推篷看，惟应发欠玄。
次大牢山下,元末明初,戴良,草树丛祠古，波涛仙掌清。钟声千里阔，帆影一舟横。茅屋边山戍，泥墙傍海城。中原风景异，到此暗伤情。
至胶州,元末明初,戴良,自入东胶路，乡邦此地赊。人悲西候日，帆乱北溟霞。民俗农为业，州城土作家。驿楼何处是？庭树暮栖鸦。
宿高密,元末明初,戴良,客路信悠悠，荒城许暂投。黄尘齐地晚，红叶海邦秋。灯影明官驿，钟声度县楼。去家今几许，犹自梦东州。
过营丘,元末明初,戴良,山川无变易，人事有消亡。堪叹鹰扬地，都为鹿卧场。故基穿井邑，衰草半濠隍。属有归欤叹，登临倍感伤。
寓昌乐,元末明初,戴良,淮海来时路，东西几日程。一年行万里，数口托孤城。邯水方驰箭，崤函未罢兵。余年已无几，坐此欲何成？
次益都,元末明初,戴良,使傅来遥甸，估车驰近坰。茅庐城外市，杨树驿边亭。淄水穿原绿，牛山入郡青。西游应未遂，又复渡沧溟。
送班景道,元末明初,戴良,乡邦南北异，姓字独先知。忽见还成别，重逢总未期。路分残雨外，马度夕阳时。莫动林居兴，辕门新拜师。
送路理问出使太原,元末明初,戴良,使君持节欲何之，好是中原酣战时。天远储闱淹岁月，云缠杀气傍旌旗。渭川浪急舟行速，秦树阴深马去迟。复命东藩还几日，风霜看取鬓成丝。
次韵游宝华寺,元末明初,戴良,失脚江湖鬓欲华，寻僧姑啜赵州茶。卓泉不复闻飞锡，说法空传见雨花。水乐隔林迷梵呗，云衣入户乱袈裟。同游赖有兰台客，时出新诗斗綵霞。
渡海,元末明初,戴良,结屋云林度半生，老来翻向海中行。惊看水色连天色，厌听风声杂浪声。舟子夜喧疑岛近，估人晓卜验潮平。时危归国浑无路，敢惮波涛万里程。
黑水洋,元末明初,戴良,涉海才经五日期，深洋一望黑淋漓。波摇月夜人先见，船过雨天龙未知。险胜吕梁漂鹢处，悲同巫峡泣猿时。平生一段乘桴意，莫为微躯到此疑。
登大牢山,元末明初,戴良,海上名山谁作邻，数峰高起自为群。林明夜见水底日，浪动暮疑岩下云。渺渺乾坤何处辨，迢迢齐楚此中分。那堪回首东南地，烽火连年警报闻。
秋思,元末明初,戴良,往事分明似梦中，敝衣破帽立西风。河流不为愁人计，势逐长江日夜东。
忆汪遁斋二首 其一,元末明初,戴良,四明羁客近如何，别去今才一月过。记得小斋多野色，豆花阴里唱离歌。
忆汪遁斋二首 其二,元末明初,戴良,一身独向中原去，每到前涂忆故知。折得柳条无寄者，小桥东畔立多时。
送陈仲宣东还,元末明初,戴良,长途漠漠思凄凄，人尽东还我独西。家在江南消息断，烦君问讯重悲啼。
感怀八首 其一,元末明初,戴良,黄虞去我远，大道邈难追。悠悠观世运，终古叹兴衰。王风哀以思，周室日陵迟。五伯方迭起，七雄更相持。兼并逮狂秦，干戈益纷披。复闻晋虏乱，五胡乘祸机。杀伐代相寻，昏虐无休期。群生困涂炭，万象翳氛霏。岂无忧世者，咄嗟吾道非。楚狂隐歌凤，商山沦采芝。去去君勿疑，古今同一时。
感怀八首 其二,元末明初,戴良,杪岁属摇落，青蒲忽青青。萌达未几日，大火已南明。天运一如是，废兴安得停。商郊迁夏鼎，殷士祼周京。异方既已没，亳社亦已平。务光真达道，敝屣薄时荣。
感怀八首 其三,元末明初,戴良,宠极辱会至，势利真祸罗。君看道旁木，几曾成斧柯。世中繁华子，追恨每苦多。芬芳有徂谢，平地生风波。陆机去华亭，苏子狭三河。平生已谓毕，末路其如何？
感怀八首 其四,元末明初,戴良,秋风何萧瑟，一夜下庭绿。登高望宇宙，悄悄伤心曲。人生百年内，四序相迫促。衰颜与颓运，去去不再复。今晨与君会，明旦成往躅。夸父走虞渊，前涂乃尔速。世人不自悟，朝暮营所欲。冰炭满襟抱，殊无一朝足。奄忽乘物化，身名同草木。
感怀八首 其六,元末明初,戴良,伐木音久废，交友竟吾欺。利害纷啖食，迫逐方交驰。晨起践零露，四顾将安之。东路阻山海，北走到临淄。临淄古齐国，淳风亦早衰。惟闻管敬仲，尝受鲍叔知。其人今已殁，乡里失其依。知音苟不存，仗剑起旋归。
感怀八首 其八,元末明初,戴良,索居将永矣，浩然怀故都。故都何处所，限此江与湖。时时起望之，风波缅前涂。独见双飞燕，连翩还我庐。我庐有丛菊，近亦开几株。恐从分别来，灵根日就芜。请为语比邻，早把恶草除。恶草除已尽，叹息复何如。
游东湖,元末明初,戴良,漾舟疑港断，进帆喜湖广。境丽趣非一，路迷心已往。云峰互稠沓，烟波纷滉瀁。梵宇浮镜入，琳宫蹑屏上。浪起孤屿沈，水落众山长。隐隐草畔堤，悠悠芦际榜。幽怀自此多，客情复谁奖？身固脱虞阱，心犹寄尘网。安得超世姿，来纵山泉赏。
赠别汪定海二首 其一,元末明初,戴良,前舟已云发，后舟更谁待。春事动江皋，客愁满山海。别晷只须臾，会期知何在？亦既违素心，安得颜不改。
赠别汪定海二首 其二,元末明初,戴良,故人忽已别，兀兀吾何适？暮投甬东路，不见往来迹。古寺静修廊，空斋冷虚壁。独有阶上苔，犹如旧时碧。
客中写怀六首 其一 寄妇,元末明初,戴良,结发为夫妇，所愿在偕老。谁知头白来，丧乱不相保。我昔从一官，携汝登远道。芙蓉荡风波，宁有几时好。犹记东门日，别归方草草。再拜前致辞，幽咽不能道。手提小儿女，恸哭向秋昊。讵识是生离，积骨白浩浩。汝归终可安，我去事转艰。家既异畴昔，去住亦俱难。况乃毕婚嫁，百费萃兹年。内方抚群小，外复给上官。日夜声嗷嗷，孰与分忧煎。夫妻不同苦，不如寡与鳏。汝幸毋我尤，我行偶迍邅。人道无终乖，天运久亦还。岂复长流荡，庶往共饥寒。
客中写怀六首 其二 忆子,元末明初,戴良,绵绵我瓜瓞，引蔓空尔长。有子将得力，弃之往他乡。他乡与故里，两地永相望。独有中天月，远照双松堂。双松我所植，念之犹不忘。况复儿与女，不见今六霜。大儿踰弱冠，有娣同己长。想当望我时，齐行松树旁。见树不见父，呜咽泪成行。小女年尚稚，与弟走踉蹡。相呼戏树下，何处褰父裳。反哺有慈乌，跪乳有羔羊。人事独暌乖，俯仰我心伤。
客中写怀六首 其三 念姊,元末明初,戴良,淮阴古壮士，犹感漂母情。而况我同气，由来恩爱并。一朝遭世患，舍之以徂征。惟当欲去时，涕泗下交倾。荏苒岁年暮，两鬓各星星。每念焚须事，怛焉心内惊。老去成飘荡，所志在偷生。顾往申申詈，詈我久远行。我欲喻中怀，独有弦歌声。弦歌清且悲，一鼓泪已零。再鼓三叹息，四座不忍听。可随晨风去，长跪陈素情。
客中写怀六首 其四 思弟,元末明初,戴良,将老计转拙，故里不得安。兄弟各东西，何用保余年。前时吴山上，与汝酌东轩。已知是久别，杯行泪如泉。征夫怀往路，居士恋故山。音容从此隔，望望两心酸。去冬得汝书，知汝病未痊。道远不能顾，掩书一长叹。迩来频梦汝，喜汝无病颜。生死方未知，谁能诘其端。自嗟农家子，止合老田园。才疏学更误，遂为尘网缠。晚节益零落，何日得归旋？仰视云边雁，群飞必相连。徘徊失所从，怆然摧心肝。
芳桥宴集分韵得两字,元末明初,戴良,昔思整去装，今愿憩徂两。顾兹世路艰，愈叹日车往。达人豁繁忧，美景恣欢赏。座有朋簪合，庭多宾佩响。摘萸新贮囊，采菊细擎掌。时物已内酬，客心仍外奖。信美终异乡，虽乐非故党。何时息风波？一苇泛河广。
游龙山,元末明初,戴良,昔闻龙石名，今觅龙山路。泛江循近洲，即陆入遥树。离离列綵岩，泫泫濯甘露。歘见雨征峰，高出云飞处。好山殊未历，游子已多趣。寻幽虽欲行，爱境不能去。庶凭物外踪，稍息尘中虑。佛庐既崇旷，云阁复高据。登临当雨余，眺望属秋暮。意同疏木寒，兴逐惊乌翥。苍苍暝色起，杳杳晚钟度。耽玩乐地幽，趋事嫌迹遽。为谢林下人，行当重游寓。
永乐寺观先师柳公三大篆及诸石刻泫然赋此,元末明初,戴良,舍舟遵微行，振衣游净域。谁知登眺初，已动存没忆。大篆揭巍堂，古句刻贞石。辞翰固留今，身世悉成昔。筠绿雨新霁，山寒窗易夕。方怀露电悲，何有林泉适。出睹阶上苔，一是旧行迹。我心如涧水，欲流翻震激。
自定水回舟漏几溺,元末明初,戴良,清游夙所嗜，投老兴未已。一朝得良俦，投袂为之起。龙山屐既蹑，蓝水舟亦舣。复访清泉境，三宿石林趾。叶氏好弟兄，坚留酣酒醴。屡辞不听去，维絷久乃弛。遂乘一败艇，夜溯潮江水。中流遭垫溺，指顾有生死。既类投湘屈，复近捉月李。云庄得神助，跃出洪波里。长呼施援手，臂与老猿似。唐生脱靴袜，投弃如敝屣。乱江上崩岸，赤脚不顾礼。空津稍骈集，尺地仅盈咫。前江后畎浍，拟步辄倾圮。既为屈蠖蹲，复作拳鹭峙。顷之云益黑，四顾无托止。复赖云庄仙，指挥命舟子。竟将补天术，塞却漏船底。仍逆冲波急，直榜慈溪涘。已瞻旧馆近，舍舟同步履。叩门诉馆人，慰藉杂悲喜。咄兹六尺躯，忽忽当暮齿。危涂冒险艰，到今知有几。君子处斯世，真与此舟比。倾覆乃其宜，得济诚幸尔。因歌戒溺篇，持用谢知己。
访乌继善不值明日以诗见寄遂次韵答之三首 其一,元末明初,戴良,达士不羁世，投身向宽闲。出处一虚阁，翠樾带澄澜。高怀抗尘表，逸思穷玄间。亦念泣岐客，悠悠欢会难。
访乌继善不值明日以诗见寄遂次韵答之三首 其二,元末明初,戴良,青云志已乖，白头《玄》懒草。家贫无宿储，逐食在远道。风霜减容鬓，忧虞损襟抱。不有同心人，谁其慰枯槁。
访乌继善不值明日以诗见寄遂次韵答之三首 其三,元末明初,戴良,佳期讵可失，况乃桑榆时。居人忽不见，行子终何之。暮色已凝屿，晴光始泛池。默默就归路，益叹琼树枝。
龟毛庐,元末明初,戴良,倦游去朝市，委怀在田园。既悟执戟疲，益知荷蓧贤。夙晨饭牛出，夕曛负耒还。春作固云力，秋敛未盈廛。求赢岂其愿，拙业乃所安。不见龟上毛，成毡亦良难。
题何监丞画山水歌,元末明初,戴良,至正以来画山水，秘监何侯擅其美。帝御宣文数召见，抽毫几动天颜喜。有时诏许阅内储，名笔班班世所无。王吴李范已心识，余者山堆皆手摹。海内画工亦无数，才似何侯岂多遇。权门贵戚虚左迎，往往高堂起烟雾。人间一笔不可得，门外车徒漫如织。叶君使还亲集送，乘兴始肯留真迹。于时在座总儒冠，王郑歌辞晚更妍。岂无片语道离恨，见侯之画笔尽捐。此画携归在乡县，万壑千岩眼中见。却忆都门送别时，回头瞥睹西山面。莫言短幅仅盈咫，远势固当论万里。既似山河月里明，复同衡霍牖中起。叶君眼力老愈光，爱之不减云锦章。年来行橐尽抛弃，惟将此纸什袭藏。何侯迁官定何处，有客披图正倾慕。北骑南辕傥相值，烦君为我致毫素，请侯一写沧洲趣。
题顾氏长江图,元末明初,戴良,天下几人画山水，虎头子孙世莫比。何年写此《长江图》？多少江山归笔底。巴陵三峡天所开，远势似向岷峨来。洞庭潇湘仅毫末，楚客湘君安在哉！江上一朝风雨急，老我曾来踏舟立。鼓枻既闻潭畔吟，抱琴复听竹间泣。别来几日世已非，忽此披图忆曩时。早知避地多处所，肯逐红尘千里归。林下一夫巾屦似，亦有舟人与渔子。能添野老烟波里，便与同生复同死。
题出射图,元末明初,戴良,玉门关南百草腓，玉门关北斗兵稀。边头无事马秋肥，将军出射沙尘瀰。一胡据鞍执大旗，翩然前导疾若飞。一胡引弰如附枝，一胡放箭箭不知。后有两胡蹙骑追，侧身拔镞恐镞遗。玉门关城迥且巍，一时士马何神奇。我来塞外按边陲，曾挥此马看君骑。为君取酒尽千卮，醉里争誇战胜归。到今已是十年期，画家所写是耶非，却忆当初亲见时。
题打毬图,元末明初,戴良,群胡击毬世未见，人马盘盘若风旋。场中一点走如飞，三人跃马争先驰。两人翻身惊且叹，前视后视回回转。平沙蹙踏黄入天，肯使苍鹰飞向前。身忘激射但狂走，未知毬落谁人手。君不见秦失其鹿人共逐，刘项雌雄几翻覆。
袁君庭玉以所藏何思敬山水图求题为赋长句,元末明初,戴良,有客访我城东庐，手持何侯山水图。乍向高堂一披睹，已知笔力天下无。老我爱山兼爱画，对此心神忽俱化。得非鼓柁过潇湘，无乃枝藤上嵩华。野亭倒影浸江清，耳边髣髴波涛声。渔子苍茫泛舟入，林翁伛偻渡桥行。因忆良工绎思处，元气淋漓满毫素。岂但胸藏万丘壑，西极南溟随指顾。驱山走海何雄哉，满堂空翠挥不开。丹丘赤城意绵邈，蓬莱弱水情沿洄。何侯天机深，丹青世无敌。自从挥洒近天颜，林下何曾见真迹。年来丧乱走风尘，始为贤豪下笔亲。王吴未可誇神逸，阎公致誉安足真。与客传观欢未止，却叹何侯今已矣。卷图还客休重看，世间梦境亦如此。
经金绳废寺,元末明初,戴良,寂寞唐朝寺，频年客到稀。空山孤殿在，荒径一僧归。苔色骄秋雨，松声振夕晖。惊乌初有托，近亦出林飞。
鄮城逢故人,元末明初,戴良,一别无消息，谁知住此城。忽逢难面认，骤语各心惊。身世丹衷折，干戈白发生。凭君陈往事，相看重含情。
自述二首 其一,元末明初,戴良,事业此生休，遑遑今白头。一年看又尽，数口转多忧。醉忆山公骑，寒悲季子裘。妻儿重相见，说著也堪羞。
自述二首 其二,元末明初,戴良,家无十日程，归计苦难成。为客忧饥馁，频年仗友生。刚肠随世屈，白发向人明。争似湖居好，扁舟载月行。
岁暮感怀四首 其一,元末明初,戴良,驱驰三十载，身世竟何如？人老忧虞里，交疏病废余。乡邦书未返，湖海岁将除。后夜烧灯坐，依然叹索居。
岁暮感怀四首 其二,元末明初,戴良,移家东海上，汩没度危时。草市腥江鲍，居民杂岛夷。衣冠随俗变，姓字畏人知。保己无深计，翻言命可疑。
岁暮感怀四首 其三,元末明初,戴良,已被虚名误，偷生亦偶然。兵戈十年久，妻子几家全。往事溪云外，余龄逝水前。艰难有如此，何日赋归田。
岁暮感怀四首 其四,元末明初,戴良,自我离乡井，栖栖又十秋。一身浑是累，此世可无忧。道路谁青眼，风尘自白头。但求归葬地，余事总休休。
客居三首 其一,元末明初,戴良,豫作全身计，远投东海行。地偏惟养拙，岁久未知名。苔径当湖辟，柴门逐水成。牧童时聚笑，穷老一先生。
客居三首 其二,元末明初,戴良,漂流何所往，寂寞住湖阴。道路无知己，饥寒乱此心。草枯春牧远，浪阔夜渔深。敢惮艰虞事，衰年自不禁。
客居三首 其三,元末明初,戴良,寥落空山里，松门昼亦关。江乡千里隔，天地一身闲。听雨多临水，看云长傍山。自今幽思熟，无复叹时艰。
辛亥除夕三首 其一,元末明初,戴良,眇眇家何在，悠悠岁又阑。十年东海上，千里北风寒。衰鬓随年改，愁怀借酒宽。何乡为乐土，身世各艰难。
辛亥除夕三首 其二,元末明初,戴良,湖海风云暗，道涂霜雪清。如何一年尽，翻使百愁生。俗薄乖留计，时危缓去程。家人团坐夜，应悉旅中情。
辛亥除夕三首 其三,元末明初,戴良,移居湖水上，已是一年期。客路频辞岁，家山忘别时。庭寒无鹊噪，春近有梅知。此夜伤情极，椒觞懒独持。
题永乐寺水竹居,元末明初,戴良,一上高楼恨有余，登临事往竟成虚。已无阁老履絇迹，徒认匡公水竹居。佩玉声流池尽处，琅玕影动月来初。从今便结东林社，晓钵高擎老衲如。
岁暮偶题二十二韵,元末明初,戴良,削迹边山邑，投身傍海城。驱驰悲世事，出处愧家声。学术元求志，文章岂为名。前涂迷轨辙，末路玷簪缨。藩国羁疏冗，衣冠备老成。乾纲遭久紊，坤轴值旋倾。朋旧千家泪，妻孥两地情。风尘齐国往，雨雪海乡行。纪晋惭陶令，依刘误祢衡。世偏欺逆旅，天亦薄遗氓。陋巷栖颜阖，穷涂哭步兵。桐君方避姓，越客岂通盟。壮节双寒鬓，生涯一短檠。道宁随世屈，身自向人轻。弧矢乖前志，干戈送此生。何心归故里，浪迹寄遥程。妇怨怜苏子，男婚忆子平。携家期浩荡，逐食岁峥嵘。云海望中白，雪山愁畔清。寒天催日短，穷腊逼年更。感激芳时谢，凄凉老思惊。客窗歌一曲，涕泗下纵横。
咏雪三十二韵赠友,元末明初,戴良,暮云凝黯黮，晓雪堕纵横。骋巧穿窗牖，乘危集栋甍。挟风潜作党，杂霰暗分声。缀柳如欺弱，萦梅似妒清。银盘浮石出，缟带逐车成。增势初堆岳，含光复洒瀛。即卑犹避污，飘急未忘争。细度歌帷远，斜侵舞袖轻。试深筇屡掷，验密手频擎。裹树形披介，摧篁韵啸笙。堞遥迷睥睨，岸断接坳泓。罅隙仍仍掩，高低故故平。陵铺看象斗，庭积羡猊狞。林寒催雀聚，檐白误鸡鸣。浪走儿应喜，狂号犬自惊。照曜连金阙，微茫混玉京。乌轮埋欲没，鳌极压将倾。献岁先期见，丰祥此日呈。及时消疠疫，润物达萌生。列贺喧朝贵，腾欢沸野氓。第嫌灾困约，仍讶助骄盈。冷艳凌回骑，寒光媚饮觥。风流梁苑宴，悽恻灞桥行。亦有离乡客，远居边海城。底穿嗟履屣，路断叹门闳。孰动乘舟兴，谁怜卧寝情。映书空旧习，授简岂前荣。倚望劳晨策，吟哦费夜檠。枉烦歌玉树，宁许媲璇英。刻画移群象，搜罗惫五兵。身孤惭待伴，思沮诧羞明。聊示轻微体，殷勤比赠琼。
和陶渊明杂诗（六首。以下《越游稿》） 其一,元末明初,戴良,大钧播万类，飘忽如风尘。为物在世中，倏焉成我身。弟兄与妻子，于前定何亲。生同屋室处，死与丘山邻。彼苍无私力，宵尽已复晨。独有路旁堠，长阅往来人。
和陶渊明杂诗（六首。以下《越游稿》） 其二,元末明初,戴良,忆昔客吴山，门对万松岭。松下日行游，况值长春景。朅来卧穷海，时秋枕席冷。还同泣露蛩，唧唧吊宵永。岂无栖泊处，寄此形与影。行矣临逝川，前途无由骋。以之怀往年，一念讵能静。
和陶渊明杂诗（六首。以下《越游稿》） 其三,元末明初,戴良,羲驭不肯迟，荣悴讵可量。举头望穹昊，日月已宿房。陨霜凋众类，惨惨未渠央。李梅忽冬实，又复值愆阳。物化苟如此，只乱我中肠。
和陶渊明杂诗（六首。以下《越游稿》） 其四,元末明初,戴良,我无猛烈心，出处每犹豫。或同燕雀栖，或逐枭鸾翥。向焉固非就，今者孰为去。去就本一途，何用独多虑。但虑末代下，事事古不如。从今便束装，移入醉乡住。醉乡固云乐，犹是生灭处。何当乘物化，无喜亦无惧。
和陶渊明杂诗（六首。以下《越游稿》） 其五,元末明初,戴良,东汉有两士，幼安与程喜。爰得交友心，知音乃余事。伯牙绝其弦，岂亦会斯意。如何百代下，不与昔人值。涉江采芳馨，颓波正奔驶。四顾无寄者，三嗅复弃置。
和陶渊明杂诗（六首。以下《越游稿》） 其六,元末明初,戴良,朝耕谷口田，暮采陌上桑。岁晚望有收，嗟哉成秕糠。白头去逐食，所谋惟稻粱。嗷嗷天海际，何异雁随阳。昨宵得奇梦，可喜复可伤。为言东海上，却粒有其方。早晚西王母，酌以瑶池觞。
和陶渊明拟古九首 其一,元末明初,戴良,皎皎云间月，濯濯风中柳。一时固云好，相看不坚久。我昔途路中，谈笑得石友。殷勤无与比，常若接杯酒。当其定交心，生死肯余负。一朝临小利，何者为薄厚。平居且尚然，缓急复何有。
和陶渊明拟古九首 其二,元末明初,戴良,抚剑从羁役，岁月已一终。借问所经行，非夷亦非戎。中遭世运否，言依盖世雄。尘埃纵满目，肯污西来风。举世嘲我拙，我自安长穷。孤客难为辞，寄意一言中。
和陶渊明拟古九首 其三,元末明初,戴良,白日忽已晚，流光薄西隅。老人闭关坐，惨惨意不舒。日月我户牖，天地吾室庐。自非夺元化，此中宁久居。今夕复何夕，凉月满平芜。悠悠望去途，叹息将焉如。
和陶渊明拟古九首 其四,元末明初,戴良,我昔年少时，高视隘八荒。惟思涉险道，谁能戒垂堂。南辕与北轨，所历何杳茫。一旦十年后，尽化争战场。岂无英雄士，几人归北邙。抚此重长叹，壮志失轩昂。敛退就衡宇，蹙蹙守一方。往事且弃置，身在亦奚伤。
和陶渊明拟古九首 其五,元末明初,戴良,圭玷犹足磨，甑堕不可完。素行有一失，诚负头上冠。孔门诸弟子，贤者是曾颜。超然季孟中，穷达了不关。我尝慕其人，相从叩两端。形影忽不及，咄咄指空弹。取琴置膝上，以之操孤鸾。寸心固云苦，中有千岁寒。
和陶渊明拟古九首 其六,元末明初,戴良,天运相寻绎，世道亦如兹。王孙泣路旁，宁似开元时。所以古达人，是心无磷缁。弁髦视轩冕，草泽去不疑。西方有一士，与世亦久辞。介然守穷独，富贵非所思。岂不瘁且艰，道胜心靡欺。恨无史氏笔，为君振耀之。谁是知音者，请试弦吾诗。
和陶渊明拟古九首 其七,元末明初,戴良,劝君勿沉忧，沉忧损天和。尊中有美酒，胡不饮且歌。我观此身世，变幻一何多。无相亦无坏，信若空中花。戚戚以终老，君今其奈何。
和陶渊明拟古九首 其八,元末明初,戴良,故国日已久，朝暮但神游。谁谓相去远，夙昔隘九州。此计一云失，坐见岁月流。岁月未足惜，恐遂忘首丘。在昔七人者，抱节去衰周。不遇鲁中叟，履迹将安求。
和陶渊明拟古九首 其九,元末明初,戴良,墙头有丛菊，粲粲谁复采。蹉跎岁年晚，香色日以改。我欲一往问，渺渺阻烟海。遥知霜霰繁，茎叶不余待。亦既轻去国，已矣今何悔。
和陶渊明饮酒二十首 其一,元末明初,戴良,今晨风日美，吾行欲何之？平生慕陶公，得似斜川时。此身已如寄，无为待来兹。况多载酒人，任意复奚疑。山颠与水裔，一觞欢共持。
和陶渊明饮酒（二十首。并序） 其二,元末明初,戴良,好鸟不鸣旦，好水不出山。入冥而止坎，古亦有遗言。所以彭泽翁，折腰愧当年。不有酣中趣，高风竟谁传。
和陶渊明饮酒二十首 其二,元末明初,戴良,渊明旷达士，未及至人情。有田惟种秫，似为酒中名。过饮多患害，曷足称养生。此生如聚沫，忽忽风浪惊。沈醉固无益，不醉亦何成。
和陶渊明饮酒（二十首。并序） 其四,元末明初,戴良,一鸟乘风起，逍遥天畔飞。一鸟堕泥涂，噭噭鸣声悲。升沉亦何常，时去两无依。我昔道力浅，磬折久忘归。迩来解其会，百念坐自衰。惟寻醉乡乐，一任壮心违。
和陶渊明饮酒二十首 其三,元末明初,戴良,昔出非好荣，今处非避喧。中行有前训，恐遂堕一偏。商于四老人，遗之在西山。朝歌《紫芝》去，暮逐白云还。当其扶汉储，亦复吐一言。
和陶渊明饮酒（二十首。并序） 其六,元末明初,戴良,纷纭世中事，梦幻无乃是。方梦境谓真，既觉境随毁。岂惟世事然，我身亦复尔。请看竺乾书，此语谅非绮。
和陶渊明饮酒（二十首。并序） 其七,元末明初,戴良,三春布阳德，万物发华滋。凌霄直微类，近亦附乔枝。低迷众无睹，高出乃见奇。煌煌九霄中，荣夸遽尔为。我道似不尔，一笑悬吾羁。
和陶渊明饮酒二十首 其四,元末明初,戴良,我卜山中居，柴门林际开。湖光并野色，一一入吾怀。勿言此居好，殆与素心乖。越鸟当北翔，夜夜思南栖。蛟龙去窟宅，常怀蛰其泥。此土固云乐，我事寡所谐。惟于酣醉中，归路了不迷。时时沃以酒，吾驾亦忘回。
和陶渊明饮酒二十首 其五,元末明初,戴良,悠悠从羁役，故里限东隅。风波岂不恶，游子念归涂。朝随一帆逝，暮逐一马驱。如何十舍近，翻胜千里余。在世俱是客，且此葺吾居。
和陶渊明饮酒（二十首。并序） 其十,元末明初,戴良,我如北塞驹，困此东南道。有力不获骋，长鸣至于老。苒苒阴阳移，万物递荣槁。既无腾化术，此身岂长好。一朝委运往，恐遂失吾宝。何当携曲生，纵浪游八表。
和陶渊明饮酒（二十首。并序） 其十一,元末明初,戴良,靡靡岁云晏，此已非吾时。浮居执荡志，逝将与世辞。破屋交悲风，得处正在兹。握粟者谁子，无烦决所疑。道丧士失己，节义久吾欺。于心苟不愧，穷达一任之。
和陶渊明饮酒二十首 其六,元末明初,戴良,世间有真乐，除是醉中境。可能得美酒，一醉不复醒。陶生久已没，此意竟谁领。东坡与子由，当是出囊颖。和陶三四诗，粲粲夜光炳。
和陶渊明饮酒二十首 其七,元末明初,戴良,里中有一士，爱客情亦至。平生不解饮，而独容我醉。我亦高其风，往还日几次。尔汝且两忘，何知外物贵。尚惧数见疏，澹中自多味。
和陶渊明饮酒（二十首。并序） 其十四,元末明初,戴良,老我爱穷居，蒿蓬荒绕宅。与世罕所同，车马绝来迹。寓形天壤内，几人年满百。顾独守区区，保此坚与白。若复不醉饮，此生端足惜。
和陶渊明饮酒二十首 其八,元末明初,戴良,大男逾弱冠，初尝传一经。小男年十三，玉骨早已成。亦有两女子，家事幼所更。女解事舅姑，男可了门庭。悉如黄口雏，未食已先鸣。此日不在眼，何以慰吾情。
和陶渊明饮酒（二十首。并序） 其十六,元末明初,戴良,五十知昨非，伯玉有遗风。而我岂谓然，野蓬生麻中。年来更世患，颇悟穷与通。所失岂鲁宝，所亡非楚弓。
和陶渊明饮酒二十首 其九,元末明初,戴良,栖栖徒旅中，美酒不常得。偶得弗为饮，人将嘲我惑。天运恒往还，人道有通塞。伊洛与瀍涧，几度吊亡国。酒至且尽觞，余事付默默。
和陶渊明饮酒二十首 其十,元末明初,戴良,结交数丈夫，有仕有不仕。静躁固异姿，出处尽忘己。此志不获同，而我独多耻。先师有遗训，处仁在择里。怀此颇有年，兹行始堪纪。四海皆兄弟，可止便须止。酣歌尽百载，古道端足恃。
和陶渊明饮酒二十首 其十一,元末明初,戴良,陶翁种五柳，萧散本天真。刘生荷一锸，似亦返其淳。步兵哭涂穷，诗思日以新。子云草《太玄》，亦复赋《剧秦》。四士今何在？贤愚同一尘。当时不痛饮，为事亦徒勤。我生百代下，颇与四士亲。遥遥涉其涯，敛然一问津。但惧翻醉墨，污此衣与巾。君其恕狂谬，我岂独醒人。
和陶移居二首 其一,元末明初,戴良,昔我客华屿，古寺分半宅。穷年无俗调，看山阅朝夕。如何舍之去，遥遥从兹役。朋游方饯送，赋诗仍设席。共言新居好，今更胜畴昔。高歌纵逸舟，持用慰离析。
和陶移居二首 其二,元末明初,戴良,我未践斯境，已赋《考槃》诗。怀此多年岁，一廛今得之。陶翁徙南村，言笑慰相思。斗酒洽邻曲，亦有如翁时。投身既得所，何能复去兹。鹪鹩一枝足，古语不余欺。
和陶岁暮答张常侍,元末明初,戴良,长蛇惊赴壑，逸骑渴奔泉。岁月亦如是，吾生复何言。容鬓久已衰，矧兹忧虑繁。俯仰念今昔，其能免厥愆。老马犹伏枥，鸟倦尚归山。我来东海上，十载不知还。竟如庭下柏，受此蔓草缠。枝叶日已固，何有挺出年。人生无定在，形迹凭化迁。请弃悠悠谈，有酒且陶然。
和陶渊明连雨独饮（并序）,元末明初,戴良,平生不解醉，来饮辄颓然。近赖好事人，置我嵇阮间。一酌忧尽忘，数斟思已仙。似同曾点辈，舞此风雩天。人道何所本，乃在羲皇先。如何末代下，莫挽淳风还。淫雨动连月，此日复何年。履运有深怀，酒至已忘言。
题巽上人游息轩,元末明初,戴良,名山郁岧峣，飞轩起弘敞。觉花堕槛明，忍草缘阶长。日落万壑冷，风振百泉响。扫庭驱虎出，倚阑延月上。云影共栖息，山光同偃仰。晚磬度筠清，夕窗含涧爽。偶造幽人境，获陪芳景赏。谈玄悟道言，观妙灭尘想。良游虽暂适，多累讵长往。所以俗中人，昏昏在天壤。
九日感伤,元末明初,戴良,常年九日倍悲秋，况在长涂独倚楼。手种白杨何处是，头簪黄菊此生休。悠悠岁月祇添老，靡靡湖山已倦游。只有思亲双泪眼，寒江忍付水东流。
寄鹤年,元末明初,戴良,衡门之下可栖迟，且抱遗经住海涯。东汉已编《高士传》，西方仍诵美人诗。衰年避地方蓬转，故国伤心忽黍离。天末秋风正萧瑟，一鸿声彻暮云悲。
有怀淬用刚赋此以寄,元末明初,戴良,何处名山擅地灵，雨征峰下树青青。九天日落疑星化，一夜龙归挟雾腥。禅窟已镌新赐翰，法函惟启旧藏经。道人犹恨居山浅，杖锡时时入杳冥。
寄骆以大,元末明初,戴良,先生节操古人同，每叹清时老不逢。东海眼穿华表鹤，西风泪尽鼎湖龙。家贫已觉交游少，地僻应忘礼数慵。独有风尘老羁客，时时杖履许相从。
承君衡叔干远送赋此以别,元末明初,戴良,长风吹度海东边，惯听潮声已十年。往事免成尘扑面，新愁唯有雪盈颠。半生望眼迷辽鹤，一夜归心到蜀鹃。远赋《骊驹》惭二妙，纵歌安得酒如川。
寄俞伯熊兼柬李仲彬,元末明初,戴良,东郭先生最老成，天才久已负时名。能诗不减唐工部，解酒浑如晋步兵。塞上征鸿高避弋，海东归鹤暗闻声。比邻喜有知心客，一夜弹棋直到明。
怀滑撄宁,元末明初,戴良,海日苍凉两鬓丝，异乡飘泊已多时。欲为散木居官道，故托长桑说上池。蜀客著书人岂识，韩公卖药世偏知。道涂同是伤心者，只合相从赋《黍离》。
怀项彦昌,元末明初,戴良,渭树江云每忆君，别来惟见白头新。百年谁是知心者，千里同为叹世人。内景琴心筼谷夜，外丹火候杏园晨。极知养道多余暇，何得长生及老身。
咏怀古迹,元末明初,戴良,客来慎勿说姑苏，吊古令人百感俱。已讶当年尝越胆，更堪此日听《吴趋》。荒台鹿下江声咽，古木乌啼月影孤。欲问阖闾埋葬地，五湖东畔已荒芜。
哭陈夷白二首 其一,元末明初,戴良,白发江湖一病身，平生精力瘁斯文。师门伟器今余几，藩国奇才独数君。共爱辞华追董贾，肯将出处累机云。生刍不到黄琼墓，目极五湖西日曛。
晚眺,元末明初,王冕,密树连江暗，残阳隔浦明。不知秦塞远，殊觉楚天平。故国人何在？荒城鸟乱鸣。徘徊吟未已，搔首忽伤情。
梅花屋,元末明初,王冕,荒苔丛筱路萦回，绕涧新栽百树梅。花落不随流水去，鹤归常带白云来。买山自得居山趣，处世浑无济世材。昨夜月明天似洗，啸歌行上读书台。
漫兴三首 其一,元末明初,王冕,白雾黄烟惨百蛮，长年不见鹤书还。江河万里归沧海，山岭千重走剑关。白首词臣空堕泪，青春才子强回颜。旧愁新恨知多少？都在闲花野草间。
漫兴三首 其二,元末明初,王冕,关中险固凭三辅，陇右勾连接四川。簇簇楼台悬日月，盈盈花草烂云烟。飙回海上沙飞雪，雨足江南水拍天。可笑华山陈处士，风流文采却贪眠。
秋兴二首 其二,元末明初,王冕,鼙鼓嘈嘈夜撼山，《霓裳》歌舞入人间。云围环佩沈斜谷，风敛旌旗入剑关。矍铄野翁掀雉尾，跳踃山鬼觌龙颜。书生豪放成何事，徒步归来供奉班。
秋怀十二首 其二,元末明初,王冕,明月下西窗，窥我席东枕。枕中梦忽破，俄然转凄凛。美人天一方，相见犹拾沈。何时引金罍？开怀笑歌饮。
雉子班,元末明初,戴良,天地茫茫遂物情，雉子班兮在林坰，心怀耿介飞且鸣。扇绮翼，振锦膺。文章尽称丽，意气自多惊。宁判带箭死榛莽，不肯为裘奉圣明。韩信烹汉鼎，仲由醢卫庭。智勇难并立，贤愚每相倾。宜哉避世士，往同雉子逃其形。
艾如张,元末明初,戴良,翠为衿，锦为衣，朝朝暮暮泽水飞。泽中青草深且茂，莫听尔媒登垄雊。垄头西接桃李场，蓬藋艾尽有罗张。罗虽可避机莫测，尔误触之恐身伤。请看旧日张罗处，祥凤冥鸿不肯顾。
天门行,元末明初,王逢,天门高高俯四极，寸田尺地登版籍。泽梁无禁渔者多，瀚海横戈恣充斥。去年官饟私敚攘，今年私醝官价偿。屠烧县邑诚细事，大将不死鲸鲵乡。烹羊椎牛醉以酒，腰缠白带红帕首。定盟歃血许自新，禦寇征蛮复何有。国家承平岁月久，念汝纷纷迫糊口。羽林坚锐莫汝撄，慎勿轻誇好身手。春风柳黄开阵云，号令始见真将军。
任月山少监职贡图引,元末明初,王逢,好风东来快雨俱，夫须亭观《职贡图》。厥酋高鼻深目胡，冠插翟尾服绣襦。革带鞮鞻貂襜褕，左女执盏右执壶。手容恭如下大夫，酋妻髻椎将湛卢。五采杂佩相萦纡，转顾飞虎飞龙旟。锼耳者殿帕首驱，璎珞袒跣两侏儒。一檠木难珊瑚株，一戴玉琢狻猊炉。神獒髬髵状乳貙，复谁牵之鬈发须。最后峨弁饰宝珠，若将入朝谨进趋。秃奚踉蹡亦在途，锦膊骢带汗血驹。尊贵卑贱各尔殊，经营意匠穷锱铢。唐称二阎道元吴，今也少监称京都。少监材抱岂画史，禹迹曾为帝亲理。河伯川后备任使，无支祈氏甘胥靡。大德延祐贞观比，辇陆航海填筐篚。鸟言夷面远能迩，少监临古不无以。赵公商公暨高李，颉颃霄汉嗟已矣？霱云曙开俨斧扆，包茅不入颡谁泚？周编大书王会礼。安得臣臣奉天纪，陋儒作歌歌正始。
淮安忠武王箭歌题垂虹桥亭,元末明初,王逢,淮王昔下江南城，万灶兵拥双霓旌。锦裘绣帽白玉带，金戈铁马红鞶缨。皂雕羽箭三十六，一一插向鲨鱼箙。鹿麛昼号猿抱木，王师所过全生育。彤弓亲授圣天子，弓影射入东吴水。水波恍浸铜柱标，仰见浮屠半霄起。王当是时戢武功，指顾草树生春风。宋家降玺朝暮得，思罢贯革垂无穷。浮屠上层龙所宫，宝盘绀碧莲花同。弦张满月报驺发，忽露半笴芗云中。铙歌啁轰鼓笳竞，父老顿足欢声应。泗州使返睢阳亡，汉关将入天山定。两贤成败关衰盛，雄材逸气王谁并？我浮扁舟五湖兴，载拜何由重安靖，猛士经过合深省。
读谢太皇诏稿,元末明初,王逢,半壁星河两鬓丝，月华长照素帘垂。衣冠在野收亡命，烽火连营倒义旗。天地昼昏忧社稷，江淮春涨泣孤嫠。十行哀诏无多字，落叶虚窗万古思。
题垂虹桥亭,元末明初,王逢,长虹垂绝岸，形势压东吴。风雨三江合，梯航百粤趋。葑田连沮洳，鲛室乱鱼凫。私怪鸱夷子，初心握霸图。
敬题谕淮安朱安抚诏后,元末明初,王逢,九鼎沸莫止，大厦倾莫支。太阴初阳不得烛下土，小龙望望闽之陲。六宫掩泣向北去，孤臣凭城尚南顾。也知天命有所归，忍为生灵贷生路。当时不死良为此，至今人说姜与李。君家富贵八十年，露台风馆啼猩鬼。世事茫茫难具论，遗诏幸得传诸孙。乌丝细字书题罢，黄叶乘秋正打门。
赠别浙省黑黑左丞国宝自常州移镇徽州三十韵时岁癸巳,元末明初,王逢,武德兴元运，文恬近百年。一隅初难作，四境遂兵连。斧扆朝元早，彤弓授命专。冯岑材并济，李郭驾争先。路入延陵邑，星分左辖躔。著名黄阁上，虚位紫宫前。汗血驹千匹，跿跔士两甄。帐寒龙守剑，城曙虎飞旃。迹扫齐门瑟，身亲楚醴筵。慧山屏列野，震泽镜涵天。刁斗军中堠，锄犁乱后田。白无遗朽骨，青有续炊烟。插羽书闲署，封泥诏抚边。阵容催画鼓，蜂气动楼船。旧政犹霜肃，新安素地偏。蜃精尝感梦，帝子或逢仙。漆叶云羞密，茶花雪妒妍。诵弦家栉比，冠盖里班联。邹鲁流风洽，瓯蛮习俗迁。比来疲赋敛，况复值戈鋋。饩稍官曹待，讴歌父老传。挽屯吴幼节，总体汉文渊。裴度归休近，羊公卧治便。鼎彝今燀赫，韦布数周旋。小阁牛行炙，长楸鹘试拳。王融五杂组，孙武十三篇。华夏残河汴，神州岿蓟燕。殄除才蚋蠓，睥睨满鲸鳣。狂斐言姑及，高明义莫捐。忧君尚有疏，傥寄麦光笺。
无家燕,元末明初,王逢,嗟嗟无家燕，飞上商人舟。商人南北心，舟影东西流。芹漂春雨外，花落暮云头。岂不怀故栖，烽暗黄鹤楼。楼有十二帘，一一谁见收？众雏被焚荡，双翅亦敛揫。含情盼鬼蝶，失意依训猴。茅茨固低小，理势难久留。昔本乌衣君，今学南冠囚。燕燕何足道，重贻王孙忧。
毗陵秋怀,元末明初,王逢,老兵为说刘都统，起坐舟中思满襟。玄武城危寒日短，紫驼尘暗朔风临。江山不尽新亭泪，天地长悬即墨心。宋祚未移中道死，至今剑井蛰龙吟。
送太常奉礼郎刘仲庸以二宫命使南省织金段龙帐还京师二首 其一,元末明初,王逢,泽国李膺舟，风霜季子裘。家依南越鸟，身适大宛骝。甲乙帷虚夜，蓬莱殿敞秋。到京王母喜，休语万方忧。
送太常奉礼郎刘仲庸以二宫命使南省织金段龙帐还京师二首 其二,元末明初,王逢,秋风吹蕨薇，宫使别乡闱。中夏苍黄色，孤舟锦绣辉。勾骊龙昼偃，瑶水鸟云飞。万一回天眷，均裁大布衣。
闻武昌庐州二藩王渡海归朝,元末明初,王逢,茅土分封在，金章渡海归。事殊生马角，心愧著戎衣。星月晶光并，山河带砺非。秋风紫塞上，依旧雁南飞。
赠李宣使,元末明初,王逢,秋水净菰蒲，天风送舳舻。海云红日近，江国使星孤。帝运无盆子，戎行有亚夫。伤时恨离别，林下重诹咨。
观钱塘江潮时教化平章大宴江上,元末明初,王逢,苍苍吴越山，对峙束江腹。江开白银瓮，一浪天四蹴。金晶王高秋，风露气转肃。常年骇壮观，委巷雷击毂。今年官增威，旌麾被川陆。罗衣绣龙凤，玉带缘蚕粟。牙床锦屏帷，蛮毯随步蹙。温温香卷阵，婉婉眉斗绿。微闻伊梁音，渌酒光动縠。鲜醲片晌尽，望姓空侧目。惧成庾郎哀，窃效杜陵哭。冥顽鳞鱼汇，屡覆舟万斛。枭雄扈将军，竟作机上肉。大浸交烽火，血胔腥草木。地媪为之愁，兼恐河源缩。熟闻灵胥庙，岁祭莫敢黩。三叫三酹觞，愿与赤水族。钱王射强弩，至今有遗镞。何当起英魂，少助八州督。中原日无事，海㝢蒙景福。尚虞多戕残，洒泪逃亡屋。
丙申八月纪事时自乡里入吴还华馆遂卜隐鸿山,元末明初,王逢,寸舌解重围，长歌振短衣。不成巢父去，空似鲁连归。蔡港沙田薄，黄山宰木稀。伯鸾吾所慕，梅李况鱼肥。
常州江阴再失无锡告警病中自鸿山将迁海上,元末明初,王逢,病就山中隐，烽催海上舟。连城新鬼哭，深壁大臣羞。赤眚躔金火，炎风汗马牛。遥占女兄弟，先已下长洲。
次虾妾岸,元末明初,王逢,朝辞凤巢村，晚次虾妾岸。起望大角间，太白光有烂。方罹杜陵苦，未已崔旰乱。鬓毛掠蝙蝠，竹里鸣鹖鴠。同曹迫忧悸，相视名错唤。前途非乐土，殊昧贤达算。谁家缭崇垣，辘轳卧井干。余歌久悽惋，酣宴同清晏。宁知楚幕乌，不寤吴宫燕。萧晨理舟楫，回首重悲叹。
往扬名开化二乡掩骼,元末明初,王逢,分藩多贤劳，不敏忝宾客。虽无官守縻，亦复与言责。二乡虔刘祸，惨甚长平厄。先王制礼经，孟春当掩骼。仆夫有难色，款段才任策。骎骎度冈坂，眇眇循薮泽。稍稍烟微青，历历野四白。游魂行草上，遗老候道侧。我岂物役徒，兹来出心臆。皇天久下悯，赤子非寇敌。鸱鸟何不仁，衔啄血更沥。因歌《战城南》，风悲泪狼籍。
过杨员外别业,元末明初,王逢,翠羽无深巢，麝香无隐穴。由来老蚌珠，泪泣沧海月。呜乎杨员外，竟类膏自爇。忆昨佐南省，四境正骚屑。朝廷忌汉人，军事莫敢说。遂罹池鱼殃，遄被柳惠黜。寄身傍江潭，乃心在王室。星躔错吴分，气候乖邹律。天风摇青蘋，徒步空短发。谯玄初谢遣，龚胜终守节。譬如百鍊钢，不挠从寸折。又如合抱松，岂藉涧底蘖。我时浮扁舟，鸥外候朝日。荒郊无留景，别业自深郁。时清议劝忠，公冤果昭晰。大名流天地，当与河水竭。结交卣卓间，遗言见余烈。
简邬同佥,元末明初,王逢,南粤称臣陆贾劳，汉廷何爱玺书褒。恩波遂与三吴阔，爽气真连北斗高。莺啭羽林交杕杜，马闲沙苑暗蒲萄。天心厌乱民怀德，未说关河恃虎牢。
送观可道郎中祠南镇使淮府还京二首 其一,元末明初,王逢,亲奉天香祀会稽，黄封玉检烂金泥。地同南岳临朱鸟，祠俯名藩异碧鸡。三秀乘春沾雨露，五云披晓见端倪。好祈神化资神武，缥渺前旌举白霓。
送观可道郎中祠南镇使淮府还京二首 其二,元末明初,王逢,南镇春回草木青，溪毛犹带旧时馨。黄尘荏苒民谁赖，黑海沧茫使有星。为爱宝书探禹穴，岂挥清泪向秦庭。万艘转饷成山道，想见风云护百灵。
送王季德主事祠南镇还京,元末明初,王逢,千羽春明玉扆间，皇华躬遣祀稽山。蓬莱云雾随封检，敷落仙曹降佩环。宣室旧承前席问，楼船今驾海涛还。东南父老忧时切，落日扶藜得重攀。
秋感六首 其一,元末明初,王逢,吴门叶落季鹰船，朔野霜横白雁天。三楚楼台余梦泽，两京形势自甘泉。采云帐幄泠风满，琼树花枝璧月圆。本是宣光中兴日，腐儒长夜泣遗编。
秋感六首 其二,元末明初,王逢,纷纷攘攘厌黄巾，妖血徒膏草野尘。马化一龙犹王晋，楚存三户未亡秦。飓风天静浮青海，朔漠山高直紫宸。莫为鬼方劳外伐，檿弧箕服最愁人。
秋感六首 其三,元末明初,王逢,豆苗瓜蔓未应稀，菰米莼丝积渐肥。南极有星天半隐，东维无地海全归。连城不换相如璧，百结何妨子夏衣。回首故山荆棘外，几年空翠锁烟霏。
秋感六首 其四,元末明初,王逢,苕花蘋叶绕林扉，独立苍寒见紫微。夜久长庚随月上，天清高鸟带霜飞。东南吴会三江入，百二秦封六国归。烈士暮年心未已，无言思解白登围。
秋感六首 其五,元末明初,王逢,南越东吴带楚皋，频年醉眼送飞毛。沧洲露白蒹葭满，甲第秋声蟋蟀高。九日天涯桑落酒，三军城上柘黄袍。试观汉后诗人作，独觉遗风属阮陶。
秋感六首 其六,元末明初,王逢,鲮鱼风息净江波，轧轧机丝响薜萝。华发道途秋日短，旷怀楼阁暮阴多。浮查受宿炎州翠，细草从眠墨沼鹅。心自隐忧身自逸，几时天马渡滹沱。
闻钟,元末明初,王逢,苜蓿胡桃霜露浓，衣冠文物叹尘容。皇天老去非无姓，众水东朝自有宗。荆楚旧烦殷奋伐，赵陀新拜汉官封。狂夫待旦夕良苦，喜听寒山半夜钟。
简陈韦羌员外,元末明初,王逢,幕府深严午漏迟，簟文帘影碧参差。总传白马陈从事，每念青袍杜拾遗。大地风尘忧未解，扁舟江海去无期。凉天雁叫芙蓉发，许奏军中鼓吹辞。
陪淮南僚友汎舟吴江城下,元末明初,王逢,波伏鱼龙夜不惊，菱花千顷湛虚明。吴侬似怪青丝马，汉月重临白帝城。世说窦融功第一，独怜阮籍醉平生。楼船箫鼓中流发，喜及东南早罢兵。
辞帅幕后王左丞复以淮省都事过举且送马至以诗辞还,元末明初,王逢,梁驩难冲城，干将难补履。历块过都百战材，枉送怀铅提椠士。左手控紫游缰，右手执青丝鞭，身试上文锦鞯。吴台越苑山浪涌，连城花暗摇红烟。由来得意虞失脚，率府元僚早辞却。方图安步傍林泉，敢许横行向沙漠。野庭憩马荒鸡鸣，马思故枥雄风生。殷勤目送使上道，驾牛万一至南平。
宋制置彭大雅玛瑙碗歌周伯温参政征赋,元末明初,王逢,淮藩开吴豪侠满，歌钟地属姑苏馆。相儒独为缓颊生，笑出彭公玛瑙碗。血乾智伯髅不腥，黄土瑩错红水精。妖蟆蚀月魄半死，虹光霞气喷且盈，隐若阵偃边将营。彭公彭公古烈士，重庆孤城亦劳止。天忘西顾二十年，亩尽东南数千里。武侯祝文何乃伟，败由宋祚民今祀。太湖底宁鱼米丰，官廨喜与闲门同。酒波碗面动峡影，想见制置师犒飘风中，再酌庶沃磥磊胸。君不见汉家将军五郡封，班氏天与世史功。诗狂昭谏客吴越，存心唐室人怜忠。呜呼尚友吾岂敢，醉墨惨澹云飞鸿。
夜何长三叠寄周参政伯温邬佥院本初 其一,元末明初,王逢,夜何长，日苦短，夜长复寒日不暖。深林火薄鹖鴠满，尾赪鲂鱼游纂纂。千年古铁紫气缠，赤帝当之白蛇断。中朝老臣双佩苍，忧心郁纡寝息忘。凤凰在笯骥服箱，雪埋石栈冰河梁。夜何长，六龙回辔东扶桑。
夜何长三叠寄周参政伯温邬佥院本初 其二,元末明初,王逢,夜何长，日苦短，夜长复寒日不暖。苍梧九疑云思远，惊鸿乱落夫差苑。汉家骑尉双龙苍，酒酣起舞隘八荒。疾风吹沙百草霜，玉釭朱火青凝光。夜何长，帝车高转天中央。
夜何长三叠寄周参政伯温邬佥院本初 其三,元末明初,王逢,夜何长，日苦短，夜长复寒日不暖。欃枪参旗烛云䍐，树树梅花落羌管。江南布衣双鬓苍，岁阑独立气慨慷。夜冠礼乐制孔良，路迢无由贡明堂。夜何长，启明耿耿天东方。
奉陪神保大王宴朱将军第闻弹白翎雀引,元末明初,王逢,玄阴亘天雪欲作，将军西第夜张幕。铜盘蜡光红照灼，四坐倾听《白翎雀》。雀生乌桓朔部落，大朴之气元磅礴。地椒野穄极广莫，穹庐离离散驼骆。黄羊芦酒杂湩酪，鹰狗畋猎代耕穫。太王肇基不城郭，青春建櫜宵罢柝。圣泽滂沛蔓绵络，风淳俗庞法度约。乾端坤倪露冲漠，羽毛鳞介并飞跃。庭祠岁飨咽管籥，雄雌和鸣莫我乐。帝皇赫然太阳若，八表晃荡氛尽却。前驱屈卢从繁弱，睢盱嗢咿万状错。遂朝玉帛解组缚，大明宫开夹花萼。文监武卫盛材略，葱珩谷璧映霜锷。五云夔龙奏《韶濩》，九苞凤凰降寥廓。德音威仪匪予度，万姓拭目瞻阿阁。轩辕伶伦两冥寞，八十年来事非昨。獶尘杂乱人道削，咬哇哀淫颂声铄。皇孙让贤执鼓铎，巾幂鹊尾黄金杓。殽烝体荐嚼复嚼，《巴渝》舞队驩回薄。供奉革鞜衣狐貉，银筝载前酒载酌。延秋门深鱼守钥，缑山远度吹笙鹤。淮南昔者鸡舐药，千乘之国弃敝蹻。方今群雄自开拓，拔刃把槊争刺斫。为臣义同葵与藿，将军固合鞭先著。莲壶漏沈薇露涸，枯梢号寒风陨箨。百禽啁噍雹霰霍，冰花乱点真珠箔。箔中呱呱情陡恶，供奉砉尔停弦索。吁嗟《白翎》将焉托，有客泪下甘丘壑。
奉陪杭右丞程礼部以文宇文宪佥子贞鲁县丞道原宴周左丞伯温馆舍时闻河南李平章恢复中原,元末明初,王逢,西湖馆舍开新秋，三峰倒影紫翠流。白马彫戈驻逵道，金鱼玉佩罗林丘。二孤五老独神往，八公六逸同天游。时维小康况大比，万乘少纾东南忧。如渑之酒官寺送，风生酒波鳞甲动。荔子浆凝赤露香，鹅肪炙作黄冰冻。歌袖频熏婆律膏，渴羌解奏参差凤。右丞阀阅霄汉逼，诸叟文章台阁重。罘罳骎骎落日凉，菱花蕸叶掩冉光。惊飞先自有乌鹊，寡宿未必无鸳鸯。尧封禹迹烟莽苍，宣发固短忧心长。侧闻汴破济欲下，百姓亦望临淮王。山人厌乱喜莫量，笑整冠带为举觞，醉后不登严武床。
览周左丞伯温壬辰岁拜御史扈从集感旧伤今敬题五十韵,元末明初,王逢,华夷今代壹，畿甸上京遥。游豫循常度，恬熙属累朝。六飞龙夹日，独角豸昂霄。御史箴何忝，贤臣颂早超。咨诹新境俗，观采众风谣。文用弥邦典，忠惟振宪条。执徐当景运，仲吕浸炎歊。愠解民心结，烦除圣念焦。雨工趋汛扫，市令薄征徭。大口欢移跸，庸关肃卫刁。缙云峰立晓，芗月水涵宵。徼道臣臣俊，清尘骑骑骁。豹貙严御靮，驼象妥銮镳。仪仗真如画，车徒不敢嚣。侏言来部落，皮币贽荒要。岳牧恭迎舜，封人愿祝尧。六宫程缓缓，列寺思飘飘。丝袅双行鞚，璆鸣杂佩瑶。宝钿榆荚小，锦罽草花娇。绣袄珠鞲络，香鬟玉步摇。婕妤辞并载，王母会频邀。拾翠深沙岭，梯虹复涧桥。天长躔北日，斗近建南杓。珍味高陀鼠，丹馨散地椒。庐儿分逐兔，土屋竞停雕。白貉衣温座，黄羊酪冻瓢。桓城金合沓，滦阙紫嶕峣。社稷尊王统，山河固庙祧。明明神爽降，秩秩礼文饶。宠遂光幽朔，畋同阅狝苗。蹛林酺已举，款塞福皆徼。棕殿三呼岁，枫墀九奏箫。祝融回酷暑，少昊戒灵飙。旧制先回軷，良辰次起轺。谢恩多帝胄，纪实得台僚。至治音俱雅，于皇德孔昭。相如惭禅议，谋父感祈招。蕞尔蕲兴祲，纷然颖煽妖。漕输横蜃鳄，衡祀阙膋萧。边警初传箭，军容半珥貂。荐添烽堠迫，有甚火云骄。衮服中垂拱，微垣外寂寥。几多遗鹤发，曾共望鸡翘。二洛遄通晋，三韩复入辽。不无双国士，正赖一嫖姚。求剑舟难刻，更弦瑟好调。扶颠须砥柱，拨乱岂刍荛。戎幕辞巢父，诗坛老伍乔。式瞻阿阁凤，驯止泮林鸮。并论公殊迹，吾知迈董鼌。
游昆山怀旧伤今,元末明初,王逢,丈夫贵善后，事或失谋始。桓桓张楚国，挺生海陵里。一门蓄大志，群雄适蜂起。玄珠探甓社，白马饮浙水。三年车辙南，北向复同轨。量容甘公说，情厚穆生醴。誓击祖生楫，竟折孙策箠。天王诏褒赠，守将躬岁祀。翼然东昆丘，兰橑映疏绮。青蘩春荐豆，翠柏寒动棨。乾坤宥孤臣，风雨猖五鬼。铜驼使有觉，荐惧荆棘杞。
登昆山寺谒刘龙洲墓,元末明初,王逢,阴崖鳖裙披，萧寺压其左。前无容马地，而公灵永妥。绰有高世风，荷锸誓埋我。恳恳中兴论，汎汎岳阳舸。竹西旌佩间，为士非琐琐。我来行吟久，顾影叹复坐。下上百年余，同遇时坎坷。疏岚冒川暝，归鸢跕跕堕。惄焉上孤舟，星流乱渔火。
游卜将军墓祠,元末明初,王逢,时危短吾裾，薄游东昆野。有唐将军茔，肃肃风露下。木叶金甲动，土花碧血洒。居然神兵栖，夜思石驎马。二蛇顾首尾，势若无禦者。当时阵或然，威福巫得假。灵乌拂人首，疏火散村社。湠湠娄江波，壮怀托申写。
七月闻河南平章凶问,元末明初,王逢,六月妖星芒角白，几夜徘徊天市侧。寻闻盗杀李上公，穷旅孤臣泪沾臆。当时宽猛制萑泽，安得受降翻受敌。上公忠名垂竹帛，书生奚为费祎惜。东南风动旗黄色，蒲梢天马长依北。
闻畿甸消息,元末明初,王逢,白草生畿甸，黄沙走塞庭。直忧星入斗，兼畏雨淋铃。殿阁余龙气，衣冠自鹄形。吴粳断供饷，陇麦向人青。
送陈检校从藩臣分镇淮安,元末明初,王逢,阖闾城外阵云兴，草木依微杀气凝。雪霁长淮齐饮马，烟消清野疾飞鹰。羽林密号传符刻，幕府初筵列豆登。有道折冲千里外，牙旗小队看春灯。
刘夫人,元末明初,王逢,刘夫人，至正太尉吴王嫔。笄珈车服置弗御，澹烟常锁双眉春。中州援疆敌在目，叔贵日骄疆日蹙。背城借一王本心，狐埋狐搰将军欲。夫人勇决烈女义，百口楼居亲举燧。片时阴惨万古生，月明风清佩音至。君不见男儿成败古有之，孰以楚霸轻虞姬。苏民安得夫人祠，乌栖白凫庶少衰。
闻吴门消息二首 其一,元末明初,王逢,百尺齐云半壁开，陪臣犹进九霞杯。蓬星气白干天棓，苕水烽青入露台。尽拟田单收故土，不期高干损雄材。淮鱼断信燕鸿隔，吴树萧萧叶下来。
闻吴门消息二首 其二,元末明初,王逢,承制除封八巨州，士恬马饱适逢秋。三年弟傲群情懈，十月城围百战休。海岛何人歌为挽，华容有女泪空流。唇亡遂使诸蕃戚，板荡将贻上国忧。
舟过吴门感怀二首 其一,元末明初,王逢,跃马横戈东楚陲，据吴连越万熊貔。风云首护平淮表，日月中昏镇海旗。玉帐歌残壶尽缺，天门梦觉翮双垂。南州孺子为民在，愧忝黄琼太尉知。
舟过吴门感怀二首 其二,元末明初,王逢,强兵富境望贤豪，戴縰垂缨恨尔曹。一聚劫灰私属尽，三边阴雨国殇号。江光东际汤池阔，山势西来甲观高。形胜不殊人事改，扁舟谁酹月中醪。
无题五首 其一,元末明初,王逢,五纬南行秋气高，大河诸将走儿曹。投鞍尚得齐熊耳，卷甲何堪弃虎牢。汧陇马肥青苜蓿，甘梁酒压紫蒲萄。神州比似仙山固，谁料长风掣巨鳌。
无题五首 其二,元末明初,王逢,天枪几夜直钩陈，车驾高秋重北巡。总谓羽林无猛士，不缘金屋有佳人。广寒霓仗闲华月，太液龙舟动白蘋。雪满上京劳大飨，西风华岳吊秦民。
无题五首 其四,元末明初,王逢,五城月落静朝鸡，万灶烟消入水犀。椒闼佩琚遗白草，木天图籍冷青藜。北臣旧说齐王肃，南仕新闻汉日磾。天意人心竟何在？虎林还控雁门西。
无题五首 其五,元末明初,王逢,十载群雄百战疲，金城万雉自汤池。地分玉册盟俱在，露仄铜盘影不支。中夜马群风北向，当年车辙日南驰。独怜石鼓眠秋草，犹是宣王颂美辞。
后无题五首 其一,元末明初,王逢,一国三公狐貉衣，四郊多垒鸟蛇围。天街不辨玄黄马，宫漏稀传日月闱。嵇绍可能留溅血，谢玄那及总戎机。祇应大驾惩西楚，弗对虞歌北渡归。
后无题五首 其二,元末明初,王逢,吐蕃回纥使何如，冯翊扶风守太疏。范蠡不辞句践难，乐生何忍惠王书。银河珠斗低沙幕，乳酒黄羊减拂庐。北陆渐寒冰雪早，六龙好扈五云车。
后无题五首 其三,元末明初,王逢,回首昆仑五色天，疏风落日重佪儃。驾骖八骏非忘镐，台置千金旧慕燕。地限上林云过雁，雪封西岭树啼鹃。远惭行在周庐士，横草无功日晏眠。
后无题五首 其四,元末明初,王逢,险塞居庸未易劘，望乡台上望乡多。君心不隔丹墀草，祖誓无忘黑水河。前后炎刘中运歇，东西元魏百年过。愁来莫较兴衰理，只在当时德若何？
后无题五首 其五,元末明初,王逢,黄河清浅海尘扬，陕月关云气惨苍。宁复明珠专甓社，尚论玉兔踞金床。衣冠并入梁园宴，简册潜回孔壁光。私幸老归忘世事，梧桐朝影对溪堂。
得儿掖书时戊申岁,元末明初,王逢,客梦躬耕陇，儿书报过家。月明山怨鹤，天黑道横蛇。宝气空遗水，春程不见花。衰容愧耆旧，犹语玉人车。
书无题后凡三首偶感燕太子丹事 其一,元末明初,王逢,火流南斗紫垣虚，芳草王孙思怆如。淮潦浸天鱼有帛，塞庭连雪雁无书。不同赵朔藏文褓，终异秦婴袒素车。漆女中心漫于邑，杞民西望几踟蹰。
书无题后凡三首偶感燕太子丹事 其二,元末明初,王逢,塞空霜木抱猿雌，草暗江南罢射麛。秦地旧归燕质子，瀛封曾畀宋孤儿。愁边返照窥墙榻，梦里惊尘丧韘觿。莫谶《白翎》终曲语，蛟龙云雨发无时。
书无题后凡三首偶感燕太子丹事 其三,元末明初,王逢,几年薪胆泣孤婴，一夕南风马角生。似见流星离斗分，谬传灵武直咸京。九苞雏凤冲霄翼，三匝慈乌落月情。纵少当时赵云将，卧龙终始汉臣名。
题董良用征士释耕所,元末明初,王逢,百亩私田十尺庐，释耕为乐野人如。陇牛瀼卧春犁后，水鸟低飞午馌余。殷丧蕨薇元可食，秦炎种树独存书。老予拟就庞公隐，岁暮相看两鬓疏。
怀马文郁御史靳惟正同知兼简陆公叙薛孟式,元末明初,王逢,山茶雪蕊渥丹唇，转老东风倚杖身。彗尾封狐营窟夜，朝行高雁海天春。磬襄鼗武知何往，瘦岛寒郊不去贫。窃喜弧辉上弦月，一杯聊劝若为亲。
寄娄上俞士平提学陆良贵秦文仲二教授,元末明初,王逢,朱绂青袍映后先，迩来愁过买臣年。垆头相醵囊须罄，地下谁游剑莫悬。淮浪白滔回鲁日，塞氛黄隔姓刘天。贱名忝在齐民版，为报新芜傍泖田。
寄钱泰窝陈云轩二遗叟,元末明初,王逢,天转云东上六符，有怀无寐枕同孤。紫芝隐曲歌商皓，烈火残经补汉儒。私地春先梅老发，盛阴雷疾草狂苏。祖生迟旦疏殊甚，不计中流少一壶。
寄崇明秦文仲,元末明初,王逢,渺渺三洲东一隅，葺茅先陇混耕夫。道存醴酒曾宾楚，国破干将不去吴。白苎袍成雏养鹤，水晶瓜熟脍行鲈。相望暮景须陶写，可信歌游老伴无。
辛酉立春日溪园试笔寄钱艾衲张云庄二叟,元末明初,王逢,雨雪相仍岁又徂，短衣楚制老东吴。宝山偏聚刑余鬼，空谷元逃行独儒。海霁卿云升日角，岸寒髡蘖长冰须。为书春帖尝春酒，早觉兰风拂寿觚。
同谊书记游查山留题净无余西南林壑,元末明初,王逢,地涌丛林小翠屏，海吞孤嶂半螺青。岩扉老衲忘人我，石甃神丹护甲丁。吴甸土寒黄耳魄，秦山草歇白蛇腥。放歌适在风埃表，幢节浮空若下听。
隐忧六章时有司奉吏部符敬依令旨起取 其一,元末明初,王逢,箕舌兮房耳，交烛兮东鄙。顾谢病兮四三，胡谣诼兮迭萋菲。鹄高飞兮翼焉假，兰幽幽兮林下。烂晨霞兮莫餐，潦秋清兮爰酌之斝。
隐忧六章时有司奉吏部符敬依令旨起取 其二,元末明初,王逢,兽有越阹，鱼有跋扈。居巢处穴，知谨风雨。辛荐临兮下载周，以朝以夕兮五春十秋。年老癃病兮勿遣有诏，人事噂沓兮紫芝丛桂聊夷犹。
隐忧六章时有司奉吏部符敬依令旨起取 其三,元末明初,王逢,芡团团兮崟叶长，镜吾知兮眉如霜。车尔华兮服尔章，素履谅气咎兮贞也悔亡，所未亡兮隐忧中肠。
隐忧六章时有司奉吏部符敬依令旨起取 其四,元末明初,王逢,虞士不往兮招维旌，鲁有两生兮没齿无名。古道悠兮时事并，疑莫稽兮拔茅征。贞菊延年兮姑餐以落英。
隐忧六章时有司奉吏部符敬依令旨起取 其五,元末明初,王逢,鸡鸣兮苍龙上蟠，鹤驾其朝兮窃谢病枕安。须捷萧萧兮云栖檐端。于乎！策良被轻兮七子阙下，白帽管宁兮亦容于野。
隐忧六章时有司奉吏部符敬依令旨起取 其六,元末明初,王逢,牛山兮鸮林，材充兮培深，彼薮泽兮大狝禽。于乎！穷檐短景兮身衰遐心。
甲子冬偶书,元末明初,王逢,云东乱定少新知，江左书来有跛儿。才尽罢为文自祭，醒狂宁要锸相随。天家青女催衣急，漏水金人上箭迟。却喜故妻原上树，十年羁羽托深枝。
辛酉杂题二首 其一,元末明初,王逢,遗经姑置楚包茅，新笔恭书《蛊》上爻。利尽岛溟珠象郡，道湮邹鲁凤麟郊。看云暮影齐巾角，滴露春声落枕凹。自判优游不堪事，鷾鸸添室翠分巢。
辛酉杂题二首 其二,元末明初,王逢,槿篱莎径入林堂，春作无牵午漏长。音歇野莺新绿浅，影浮潭鲫小红香。谁家数应中和节，十亩寒轻二月霜。忍贳缊袍偿酒债，时人将谓独醒狂。
乙丑秋书,元末明初,王逢,腰痛非干米，眵昏渐废书。静知天运密，老与堠程疏。绿吉黄甘外，红鲜白小初。儿归共贫乐，容易岁云除。
书西厦时洪武丙寅沿海筑城,元末明初,王逢,床头鸱卧久空金，壁上蜗行尚有琴。孺子成名狂阮籍，霸才无主老陈琳。虹霓气冠登莱市，蝙蝠群飞顾陆林。环海烟沙翻万锸，连村霜月抱孤衾。
丁卯冬季即事,元末明初,王逢,庭树禽翻鸡唱初，缿筒钱罄老饕厨。冰壶不忝元脩菜，箬叶何惭丙穴鱼。一线漫长迷五色，寸阴真足助三余。暖随水雾先春发，寒并冰山与岁除。
挛跛中杂兴二首 其一,元末明初,王逢,经时萝磴绝攀跻，注目伤怀夕照西。古道千金求骏骨，世情壶酒赛豚蹄。黄沙白水光相乱，青壁丹厓秀宛齐。果熟望中风自落，固应乡幼迓扶藜。
挛跛中杂兴二首 其二,元末明初,王逢,风物疏清尘事稠，才难殊叹古时流。草《玄》不效龙蛇日，掺鼓空催雀鼠秋。病有过家期已晚，官无抢地拜应休。星轺度驿岚州使，喜说儒衣仗节游。
寄桃浦诸故知即事五首 其一,元末明初,王逢,素痴得名侯君房，自享大案焦征羌。莫嫌卫旌不举箸，口简授使多严光。世间堪鄙是何物，粪上之英裈中虱。后园石壁倚秋林，醉有髫孙旁执笔。
寄桃浦诸故知即事五首 其二,元末明初,王逢,山床折足琴暗徽，种菊不种西山薇。愿从汉士碑有道，梦逢秦鬼歌无衣。闲园不入烟火境，巨浸尽漂桃上梗。老伴惟余卧陇云，抱晦含光体常静。
寄桃浦诸故知即事五首 其三,元末明初,王逢,有章掷还太尉阁，有版不受丞相垣。南朝天子许谢病，窃长木石仪鸾园。平生气节诗千首，才非元亚甘刘后。素闻鲁庙铸金人，晚学程门坐泥偶。双平原里庶全归，他日圹铭辞大手。
寄桃浦诸故知即事五首 其四,元末明初,王逢,贵不难得富可嗟，二事亦到园丁家。雷王药吏锦裆绔，野藤络树金银花。园丁横筇坐梧下，窃愧长年释耕者。
寄桃浦诸故知即事五首 其五 身膏草野身土苴，语孙耰锄莫轻把,元末明初,王逢,东坡楚颂存虚名，止乌作亭殊有情。枇杷换叶何青青，雪中开花来远馨。多仁多核知尔少，柏树根添郑玄草。慧海禅师识侯景，华容女儿哭刘表。如何太白谪仙人，竟坐夜郎唐绝徼。裁诗寄与多才郎，尘间宠辱要相忘。霸桥吟兴驴背上，月盎冰壶齑味长。
宫中行乐词六首 其一,元末明初,王逢,羽猎罢长杨，宸游入未央。鸾开双画扇，鹤舞百霓裳。玉盏琼花露，金盘紫蔗霜。长门谁闭月，流影在仓琅。
宫中行乐词六首 其二,元末明初,王逢,望幸影娥池，微吟纨扇词。露盘迎月早，宫漏出花迟。佩杂銮和响，云连雉尾移。君王肯时顾，从爱赵昭仪。
宫中行乐词六首 其三,元末明初,王逢,明月窥彤管，双星直罽軿。宴分王母乐，诏拟薛涛笺。谷雨亲蚕近，花朝拾翠连。鱼龙曼衍戏，吹进玉阶前。
宫中行乐词六首 其四,元末明初,王逢,积翠澄波阔，披香暖殿开。天低烽火树，日动蔓金苔。獭髓匀犹湿，羊车过不回。剩陈列女史，万一汉皇来。
宫中行乐词六首 其五,元末明初,王逢,芍药为离草，鸳鸯是匹禽。君无神女梦，妾有楚王心。日短黄金屋，宵长绿绮琴。相将戒霜露，拜月绣帘阴。
宫中行乐词六首 其六,元末明初,王逢,金钥鱼司夜，瑶筝雁列春。后庭通绮阁，清路接芳尘。同备三千数，谁辞第一人。君王寿万岁，行乐此时均。
塞上曲五首 其一,元末明初,王逢,木叶满关河，辕门肃佩珂。将军提剑舞，烈士击壶歌。月黑辉铜兽，风高啸紫驼。不堪城上角，五夜《落梅》多。
塞上曲五首 其二,元末明初,王逢,将令传中阃，交欢浃两军。地形龙虎踞，阵伍鸟蛇分。清野辉燕日，黄河泻岱云。生灵如有赖，绛灌不无文。
塞上曲五首 其三,元末明初,王逢,月照小长安，风生大将坛。虎皮开玉帐，牛耳割铜盘。霸气寒逾肃，军声夜不欢。皇天眷西顾，慎取一泥丸。
塞上曲五首 其四,元末明初,王逢,鞗革带钩膺，联镳猎楚陵。白肥霜后兔，青没海东鹰。千里榛芜辟，三年稆谷登。中郎示闲暇，呼酒出房烝。
塞上曲五首 其五,元末明初,王逢,诸夏皇威立，三边虏气衰。角弓分虎圈，乳酒下龙墀。蜂午歊氛远，鼍更窟宅移。舆图欲尽入，中道勿颁师。
古从军行七首 其一,元末明初,王逢,少年快恩仇，辞家建边勋。手中弄铣鋧，目空万马群。转壁入不毛，水咽山留云。槥还亲抚哭，悔识李将军。
古从军行七首 其二,元末明初,王逢,义结豪侠场，日趋燕赵风。攻城数掠地，帝赉主将功。玉带十球马，金镝双解弓。弓马分赐谁，赤脉干绿瞳。
古从军行七首 其三,元末明初,王逢,大旗萧萧寒，长槊列万夫。令下簸逻鸣，铁骑分四驱。尘黄日黑惨，相视人色无。锋交血溅野，首将方援枹。
古从军行七首 其四,元末明初,王逢,白月流银河，三五星芒寒。牛马卧草上，帐幕罗云端。镦鼓舂容鸣，众飨独鲜欢。群虏在吾目，九地攒吾肝。
古从军行七首 其五,元末明初,王逢,彼虏或有人，我师岂无名。上计贵伐谋，掩袭非示征。草塞狼反顾，一水西流声。寇恂斩皇甫，余子乌足程。
古从军行七首 其六,元末明初,王逢,郤縠敦诗书，祭遵事雅歌。非才衒空名，覆败诚不多。小范真吾师，匹马双导戈。笑拥兵十万，夜下白鹿坡。
古从军行七首 其七,元末明初,王逢,大钧播万物，无言自功成。郦生掉寸舌，不智遭鼎烹。非熊为王师，饭牛惭客卿。辕门鼓角动，整驾河汉横。
庞公携家图引为张橘隐题,元末明初,王逢,鸿鹄巢高林，鼋鼍穴深渊。所以庞德公，躬耕岘山田。当时刘表侪雄材，万金足置燕王台。台成禽荒鸩毒甘，醉氓臂锦呼鹰来。鹰饥受呼饱则去，非熊之伦孰得驭。诸儿豚犬遗以危，况复苍生天下虑。苏岭石鹿双耸然，霞日绚烂芝茎鲜。囊衣里鹥车连连，白骡青㹀参后先。举家相携入长烟，竟托采药终天年，至今事迹有在心无传。呜呼！孔明不遇大耳主，亦必老向隆中眠。
僧莲松桧图歌书遂昌山人郑明德序后,元末明初,王逢,莲公画称东吴精，草蔓花房未尝写。森张意象亭毒表，辄有神人助挥洒。常州貌得剑井松，剑气曣温相郁葱。膏流节离祸幸免，至今颜色青于铜。孔庙之桧尤硉矹，地媪所守龙所窟。栾柯落阴根走石，疑是忠臣旧埋骨。松兮桧兮岂偶然，陵霜轹雪兵燹年。箭痕刀瘢尽皲裂，用命欲拄将崩天。王姚凭城亲被坚，身歼城破百代传。无人上请配张许，日夜二物风雷缠。郑君古君子，此文此画良有以。我题短章非斗靡，用吊忠魂附遗史。吁嗟烈士长已矣。
韩醴泉先辈余曲车道士邀游东欢桥钓矶岩壁既赴郑糟台宴众谓予同有高世志属赋进酒歌遂走笔,元末明初,王逢,我志千载前，而生千载后。间劳济胜具，或寓醉乡酒。东郊秀壁参错明，螮蝀下饮波神惊。看云衣上落照赤，放棹却赴糟台盟。糟台筵开戛秦筑，霜寒入帘吹绛烛。沉香刳槽压蔗露，风过细浪生纹縠。水晶碗，苍玉船，载酬载酢陶自然。鼻头火出逐獐未必乐，髀里肉消骑马良可怜。五侯七贵真粪土，蜀仉如飘烟。闻鸡懒舞饭牛耻，中清中浊方圣贤。岂不闻县谯更阑漏迟滴，又不见天汉星疏月孤白，几家门锁瓦松青，仅留校书坟上石。坟上石，终若何，醴泉曲车更进双叵罗。
小匕首歌,元末明初,王逢,水精生苗月牙直，彗芒披云电流隙。蛰蛇断尾短草间，海鹘褪翎霜雪色。宋斤鲁削让峭刻，金错锥刀岂其敌。吴鸿扈稽飞著体，不曾为主开边鄙。嗟兹神物久泥滓，用之可以报国士。檐冰卓箸日黯空，稍玩股掌生雄风。鲛鱼室卧缟带影，长铍辟易万雉墉。古昔客揕秦王胸，几仆翠凤咸阳宫。由来意气泰山重，命甘燎毛不旋踵。谁隳古制铸小之？佩称衣冠加珌琫。我歌三叹泪满裾，曹鱄豫聂无时无。
奉谢杨山居宣慰寄遗茧纸,元末明初,王逢,明公枉珍遗，开缄霜雪色。自非玉女春，必假天孙织。剡藤失浮薄，海苔无光泽。元是秘府藏，亲向御手得。秋风柿叶馆，笔研久荒寂。飞来一朵云，列弟厌金碧。如何上所赐，波及沧浪客。焚香再封裹，还坐翻太息。盗发唐昭陵，无复晋墨迹。顾兹抱贞素，恬阅世代易。尚怜先代时，龙翰溢邦国。蚕缲尽输征，鹑结曾不惕。吾元本恭俭，世祖膺圣德。羊鞟代白麻，遂尔混区域。侈用几何年，离乱亦以极。明星烂河岳，鸡叫扶桑白。当写大宝箴，直上玉阶侧。讵敢轻点涴，令人却湔涤。
合淝束遂庵学正为画君山酹月图长歌奉谢,元末明初,王逢,忆携蓉城霞，醉赏君山雪。兴酣俯崖面，三酹大江月。灵奇秘怪不可说，回首十年尘土热。束卿想像作此图，如见当时眼为豁。是山杰立气皓鲜，四八宾从咸华颠。银涛丝萦料角海，玉台镜露峨眉烟。槎枒乱树拔虎窟，撇捩小艇吞龙渊。樵子罢斧僧罢磬，木瓢一个沧茫前。君不见江山元与天地辟，有月无人景虚掷。昆岷东来几万里，衣冠云散三千客。三千客后世屡易，晓事仅有罗春伯。龟趺椔翳鬼照火，鳌背苍凉兽交迹。君不见采石紫绮裘，赤壁洞箫歌。乐者信旷达，龌龊将如何？岁云暮矣双鬓皤，梦恍茅屋牵青萝。广寒白兔下相杵，贝阙鲛女趋鸣梭。卿闻大叫当就隐，指日莫问鲁阳戈。
浦东女,元末明初,王逢,浦东钜室多豪奢，浦东编户长咨嗟。丁男殉俗各出赘，红女不暇亲桑麻。鹁鸠呼雨楝花紫，大麦饮香胜小米。一方青布齐裹头，赤脚踏车争卷水。水低岸高力易歇，反水上田愁漏缺。谷种看如瓜子金，野鸦不衔田鼠窃。黄草衣薄风披披，日色照面苍烟姿。南邻北伴更贫苦，糠籺糜粉随朝齑。阿㜷送茶相向语，钜室新为州府主。妻拜夫人婢亦荣，绣幰朱轮照乡土。羊牛下来鸡欲栖，汪汪泪眼数行啼。女自身长苦非一，归路白杨斑竹西。
赵氏双珠辞,元末明初,王逢,游鲤山石高孱颜，游鲤溪水清洄湾。中有峨峨青结鬟，望如春云不可攀。壬辰仲冬寇蜂起，乳臭将军先披靡，民人颠连社稷圮。我固当为贞白鬼，后来小妹复被驱，亦葬鱼腹全其躯。山高水清几千载，虹月夜贯双骊珠。夜深鲛宫屏机杼，风吹草寒髑髅语。何由生长江沱间，及见王睢鼓衣羽。愿回尧天行化日，女子有家男有室，地下甘心灯似漆。
三贞篇寄纳麟哈刺参政幕下僚友,元末明初,王逢,梧西女陈氏，颜色绝胜玉。阿耶灯窗下，古传常暗读。义须嫁官人，麻枲心所足。兵麾忽东指，烽火蔓平陆。鱼鳖遭颠连，鸡狗同迫逐。猰貐哆其口，反噬机上肉。母子泣相誓，宁死不汝辱。春辉黯门楣，寒日照鬼录。皇天实鉴临，家庙为惨肃。髽妇亦在难，自判受命独。臂血溅贼衽，贼叹为敛缩。差差白刃间，伟节惊耳目。荒野云雪暮，缅想会深竹。水流风悲鸣，星迸万羽镞。回首陷没地，何限委沟渎。大参行当来，恤典具简椟。前湖百世祀，明妆俨车服。从以双素鸾，配享畴敢黩。孤蓬任漂转，余齿寄草木。倡兹三贞篇，庶用矫浮俗。
夜过苍墩江隐居,元末明初,王逢,白茅萧萧风色昏，归人自语烟际村。我骑蹇驴童抱樽，记得君家忘却门。径穿竹入背江路，傍是梁朝敬宗墓。月中对鹤吹洞箫，露水琤然落高树。
叹病驼,元末明初,王逢,狂夫东游乘白骡，道路适遇病橐驼。紫毛无复好容色，肉鞍尚耸双坡陀。南人从来不梦此，私怪目击临干戈。泉渠元自控蕃落，天苑毕竟连银河。吴郊楚甸水草浅，任重却欲千斤过。青袍朝士为起立，茜帽番僧时抚摩。热风吹尘鼻出火，积雨成潦疮生窠。牛虻狗虱苦嘬血，末由驱除知奈何！频年出师数百万，熊罴狮豹相奔波。岂期独后死沟壑，余光所及良已多。老奚首帕短裤靴，手持鞭策涕泗沱。忆昔滦京避暑日，气骨礧峞从銮和。沈沈金瓮夹挏马，袅袅锦带悬灵鼍。服劳辇下藉鬋刷，屈迹泽畔甘蹉跎。畴能推广爱乌义，没齿仰饲公田禾。
题留侯小像,元末明初,王逢,汉高三尺剑，子房三寸舌。刚柔两相济，秦降楚随灭。君不见乾坤狡兔飞鸟秋，脱使子房无世仇，箕栖颍饮老则休。
史骡儿,元末明初,王逢,虎帖耳，豹俯首，青天白日雷电走。尚食黄羊光禄酒，史骡曲曲春风手。萧王马蹴滹沱冰，亚父玉碎鸿门斗，凤凰铩翮蚌珠剖。赵女舍瑟，秦娥罢缶。饮中八仙方下来，御沟溅赤花飞柳。君不见龙生逆鳞海岳寒，呜呼史骡乃敢干。和州孤臣说旧语，梨园弟子更新谱。
醉赠相子先（有引）,元末明初,王逢,老生不能臣诸侯，却来题名凤山头。霜晴木脱壁峭立，鸦儿大字淋漓秋。于是陈邵隐佘薛，遥睇中原心耳热。两人既仕李河南，雁断鹃啼荣梦歇。迎承弈相游兹山，三复旧记松萝间。野僧有待碧纱护，画图已自传人寰。君本家西河，钟秀西湖曲。龙城倚高寒，雁荡濯深渌。华亭道阻泛雪船，乘鳃鲈买梅花前。青衣童保进斗酒，解后意气凌吴天。好将金城图略上天子，回首共访巴园仙。
朱家奴阮辞,元末明初,王逢,淮阴三月花开枳，使君死作殊方鬼。眼看骨肉不敢收，奉虏称奴听颐指。经辽涉海三岁久，以蝗为粻麦为酒。爨骸咬骨何足论，亲见徐山堕天狗。今年始得间道归，城郭良是人民非。主家日给太仓粟，残生犹著使君衣。揽衣拭泪使君室，凉月萧萧风瑟瑟。回头还语玉雪孤，勿辞贫贱善保躯，瞻屋未辨雌雄乌。
曹云西山水,元末明初,王逢,世治多福人，时危多贵人。贵人乃鬼朴，福人真天民。缅忆曹云西，生死太平辰。高秋下孤鹤，想见英风神。菀菀露榉间，幽幽水石滨。桨打甫里船，角垫林宗巾。往访赵松雪，满载九峰春。斯图作何年，援笔为嘅呻。池废余野鸨，井渫摇青蘋。
常州分省席上二首 其一,元末明初,王逢,玉帐虎文茵，弓旌左右陈。鸾刀飞脔炙，龙勺滟浮春。舞困珠璎脱，歌深翠黛颦。心存大臣体，授简属嘉宾。
常州分省席上二首 其二,元末明初,王逢,兵戈时事改，贫贱道心同。泥饮悲长夜，高歌忆《大风》。龙衔剑花白，凤绕烛莲红。犹得斯须间，宾僚语即戎。
夜宴叶氏庄晓登悠然楼作,元末明初,王逢,百尺飞楼俯碧湍，六峰秀色绕阑干。杏花落尽东风恶，燕子归来社雨寒。梦里香烟生绣幌，酒酲红蜡腻铜盘。一春乐意朝来好，千里家书席上看。
题焦白圻画其父奉礼府君夜直诗意图,元末明初,王逢,露湿金茎月转西，披香太液净无泥。梨云散尽千官影，独见桐花小凤栖。
和戍妇陈闻雁有感 其一,元末明初,王逢,羁雌见月可怜生，月落江昏过雁声。不特题诗想夫婿，汉家多少玉关情。
和戍妇陈闻雁有感 其二,元末明初,王逢,介胄多年虮虱生，客窗今夜落边声。螭头钗子鸳鸯股，独自挑灯万里情。
和戍妇陈闻雁有感 其三,元末明初,王逢,两地何知死与生，雁来愁听月边声。多应万里孤飞影，只抵长门一片情。
和戍妇陈闻雁有感 其四,元末明初,王逢,江南江北荻花生，妾处君边第一声。何似春风湖上宅，银筝玉柱白头情。
送于子实辟淮阃掾,元末明初,王逢,淮海风高急鼓鼙，颍州烽火照淮西。糇粻几道通流马，楼橹重城望火鸡。星入夜寒芒角动，地连秋暝瘴氛低。君今掉鞅元戎幕，肯慰流亡父老啼。
寄题琐宪臣万户星湖钓隐图,元末明初,王逢,笳鼓归来理钓丝，星连文石漾沦漪。征袍渐喜团花暗，小艇还从细柳维。边地雪霜怜马革，五湖烟雨梦鸱夷。野人不待传双鲤，出钓珊瑚寄一枝。
送葛玄素住持普福宫,元末明初,王逢,海虞山色秀屏开，紫气丹光涌玉台。父老旧瞻双凤下，神仙今跨五羊来。绿林烽火沉虚璧，蔓草春风转上台。闻有子规栖未稳，长松宜傍井边栽。
简林叔大都事,元末明初,王逢,省闱无事日盘桓，犹是中朝供奉官。半臂缥绫披月下，三神珠阙望云端。庄蓠草变鲸波落，苜蓿花开雁塞寒。因话朔南声教在，一回相对客怀宽。
简张光弼员外,元末明初,王逢,瘦马羸童退食迟，倒衣相见即相知。风流不减张京兆，心迹无惭柳士师。枕上燕莺鸣曙日，道旁花絮罥游丝。天机人事观都遍，笑约西山剩采芝。
和沈掾中秋月,元末明初,王逢,月入高天更漏迟，天香消尽桂花枝。金晶气爽飘风露，银汉波翻动鼓旗。蟋蟀满林罗袖湿，骆驼千帐笛声悲。柴门此夜光如练，喜与休文一咏诗。
简任伯温检校二首 其一,元末明初,王逢,旌旗交影凤池边，退食微闻午漏传。犹比至元无事日，印文铜绿长苔钱。
简任伯温检校二首 其二,元末明初,王逢,官厨日送蒲萄酒，画省春看芍药阑。不忘旧为丞相掾，手图天马献金銮。
淀湖舟中怀谢府倅履庵,元末明初,王逢,月破山河影，天垂雾露阴。西风寒不竞，东井夜空临。独棹沧波阔，疏灯落木深。无官恤民隐，思尔细论心。
近故二首 其一,元末明初,王逢,近故儒林老，于予起叹嗟。清秋书柿叶，落日赋桃花。碑碣留吴满，云山向越赊。多情楚宫月，来照未栖鸦。
近故二首 其二,元末明初,王逢,近故维扬老，威仪本汉官。才高《三礼赋》，心折一泥丸。露气金盘湿，箫声碧落寒。空余茂苑树，鹃血几时乾？
邻饮,元末明初,王逢,蜡炬绕红鸾，盆花玉露漙。无家憎月色，多难薄春寒。毛颖时旌鬼，黄金少铸官。西邻浊酒熟，得罄一回欢。
寄契正字,元末明初,王逢,君迁正字职，秩视校书郎。太乙藜分焰，铜仙露湛光。鹓班清漏里，鹤驾霱云傍。署转宫花密，沟迂御柳长。芸窗填竹素，蓬观启银铛。鱼豕知讹舛，铅黄属订详。圣王经贯道，家世桂名坊。一气根幽朔，群英萃豫章。比蒙青眼待，益见白眉良。传癖称元凯，文宗得子昂。冠将峨獬廌，豺已避康庄。大器遭斯运，凡材信彼苍。哭亲岚瘴邑，怀友月萝房。病谢台臣荐，书烦驿使将。暖余牛背日，寒远马蹄霜。野褐方山帽，畦蔬德操桑。策陈怜贾谊，裾曳耻邹阳。任性何孤僻，伤时或慨慷。圜丘虚墠壝，太庙摄烝尝。珥笔谁丹扆，纡金尽玉堂。海涵恩靡极，衮补责宜偿。十样笺霞粲，双壶酒雪香。珠玑新杰作，龙虎古雄疆。好约重觞咏，秦淮夜对床。
简夏嘉定,元末明初,王逢,百里绕吴烟，重过喜地偏。深城迟闭户，细港倒回船。暮汐蛏开甲，秋原木放绵。民风返淳厚，正赖使君贤。
扁舟,元末明初,王逢,扁舟何所好，日夜不相离。风雨情难测，山河影暗移。采蘋游女惯，载鹤去官宜。一任无依著，黄头莫漫维。
赠穷独叟,元末明初,王逢,穷阴结长寒，木介河生澌。旷野独兽号，异乡孤臣悲。薜衣带胡绳，三年限朝仪。岂徒无炊火，顾有麻斩齐。身幸免污辱，言之泪交颐。脱急藉朱家，吊古怀要离。溯风酒三酹，老气吞畎夷。誓刳枭獍肉，用塞乌鸟饥。汉酬张良志，吴乞伍员师。行歌《独漉篇》，以继《从军诗》。
杂题四首 其一,元末明初,王逢,洄塘昨夜绿波增，偶策交州鬼面藤。一雨百花香洗尽，流春矼上立鱼鹰。
杂题三首 其二,元末明初,王逢,紫桐生乳竹含胎，草细花幽石径回。独自去来人不觉，茶烟风扬过池台。
杂题四首 其二,元末明初,王逢,几杖琴尊共一丘，燕归巢近午香篝。游丝不挂山人眼，直趁东风入别楼。
寄完哲清卿参政其婿某近卒,元末明初,王逢,大参久别况何如，萼绿花开雁又过。卖剑买牛时可得，据鞍上马老无多。鱼随春信登先豆，鸷匿寒形在旧罗。孰料周郎美甥馆，一床鸳绣拆孀娥。
江边竹枝词八首 其一,元末明初,王逢,游鲤客山高刺云，天门山小旧称君。插江鹅鼻移沙脉，愁杀浪撞黄歇坟。
江边竹枝词八首 其二,元末明初,王逢,乱石呀声大小湾，石中无玉作连环。楚江风浪吴烟雨，翠锁修眉八字山。
江边竹枝词八首 其四,元末明初,王逢,南北两江朝暮潮，郎心不动妾心摇。马驼少个天灯塔，暗雨乌风看作标。
江边竹枝词八首 其五,元末明初,王逢,北望大江南望城，席帽马鞍屏障横。侬是小山渔泊户，水口风门过一生。
江边竹枝词八首 其六,元末明初,王逢,石筏横津蛟莫窥，近山张弩或眠旗。侬作神衫与神女，祈水祈风郎不知。
江边竹枝词八首 其七,元末明初,王逢,巫子惊湍天下闻，商人望拜小龙君。茹藘草染榴红纸，好剪凌波十幅裙。
江边竹枝词八首 其八,元末明初,王逢,潮落蟆山连狗沙，黄泥鞋浦趁江斜。阿侬十指年娇小，曾比个中春荻芽。
丙戌岁将赴京师途中送徐明德归镇江,元末明初,刘基,疲马怀空枥，征衣怯路尘。那堪远游子，复送欲归人。月满西津夜，花明北固春。论文应有日，话别莫悲辛。
过南望时守闸不得行,元末明初,刘基,客路三千里，舟行二月余。壮颜随日臧，衰鬓受风疏。蔓草须句国，浮云少吴墟。愁心如汶水，荡漾绕青徐。
发景州,元末明初,刘基,澹澹夕风作，萧萧芦叶鸣。林间众鸟息，河上一舟行。海近云常湿，天虚月更清。神京看渐近，且缓望乡情。
过闽关九首 其三,元末明初,刘基,建溪激箭向南流，石齿如锋斗客舟。篙子踏歌浑不畏，行人遥望替生愁。
过闽关九首 其六,元末明初,刘基,漠漠轻云结晚阴，依依斜日挂遥岑。炊烟忽起桑榆上，散作鲛绡抹半林。
钱塘怀古得吴字,元末明初,刘基,泽国繁华地，前朝旧此都。青山弥百粤，白水入三吴。艮岳销王气，坤灵肇帝图。两宫千里恨，九子一身孤。设险冯天堑，偷安负海隅。云霞行殿起，荆棘寝园芜。币帛敦和议，弓刀抑武夫。但闻当守奏，不见立庭呼。鬼蜮昭华衮，忠良赐属镂。何劳问社稷，且自作欢娱。粳稻来吴会，鱼鼋出具区。至尊巍北阙，多士乐西湖。鹢首驰文舫，龙鳞舞绣襦。暖波摇襞积，凉月浸氍毹。紫桂秋风老，红莲晓露濡。巨螯擎拥剑，香饭漉雕胡。蜗角乾坤大，鳌头气势殊。秦庭迷指鹿，周室叹瞻乌。玉马违京辇，铜驼掷路衢。含容天地广，养育羽毛俱。橘柚驰包贡，涂泥赋上腴。断犀埋越棘，照乘走隋珠。吊古江山在，怀今岁月逾。鲸鲵空渤澥，歌咏巳唐虞。鸱革愁何极，羊裘钓不迂。征鸿暮南去，回首忆莼鲈。
读史有感,元末明初,刘基,千古怀沙恨逐臣，章台遗事最酸辛。可怜日暮高唐梦，绕尽行云不到秦。
感兴七首 其二,元末明初,刘基,清时不乐道干戈，鼯鼠其如虎豹何。淮海风云连鼓角，湖山花木怨笙歌。紫微画省青烟入，细柳空营白骨多。惆怅无人奏丹扆，侧身长望涕滂沱。
感兴七首 其四,元末明初,刘基,将军意气薄丹霄，欲把孤航截海潮。苏武节来无忌死，岑彭营恶子阳骄。鸱鸮诗奏忠谁白，松柏歌成恨岂销。怅望天涯一洒泪，鲸鲵罔象杂三苗。
感兴七首 其五,元末明初,刘基,落日悲风云满川，家家闭户少炊烟。也知渤海无龚遂，漫忆邯郸有鲁连。三尺青萍思出匣，数茎白发望归田。请看如镜南楼月，此夜清光最可怜。
感兴七首 其六,元末明初,刘基,天弧不解射封狼，战骨纵横满路傍。古戍有狐鸣夜月，高冈无凤集朝阳。雕戈画戟空文物，废井颓垣自雪霜。漫说汉庭思李牧，未闻郎署遣冯唐。
感兴七首 其七,元末明初,刘基,天上九关森虎豹，人间七泽起龙蛇。尘埃不辨风云色，雨露全归枳棘花。秦国有人迷鹿马，周郊无土载虫沙。淮濆何日歌常武，肠断严城戍鼓挝。
越山亭晚望,元末明初,刘基,越绝孤城枕海湄，越王亭下景迟迟。云埋夏后藏书穴，草没秦皇颂德碑。凿齿未驯虞礼乐，戈船犹驻汉旌旗。春风淡荡吹杨柳，笑看吴钩有所思。
谒夏王庙有感,元末明初,刘基,一片宫垣粉雘新，前王陵庙在松筠。玉书金简归天地，贝叶昙花诧鬼神。沧海波涛纡职贡，山川草木望时巡。苗顽未狎虞阶舞，空使忠良泪满巾。
冬暖,元末明初,刘基,今年南国天气暖，十月赤城桃有花。江枫未肯换故色，汀草强欲抽新芽。野畦落日舞残蝶，小池过雨喧鸣蛙。城上几时罢击柝，愁见海云蒸晚霞。
不寐,元末明初,刘基,不寐月当户，起行风满天。山河青霭里，刁斗白云边。避世惭商绮，匡时愧鲁连。徘徊怀往事，恻怆感衰年。
漫成,元末明初,刘基,春雨日日送愁来，雨中百花浑未开。青山不见神禹穴，碧草巳满越王台。鱼儿弄水浮还没，燕子寻巢去却回。头白扬雄懒献赋，衡门从此掩蒿莱。
夏日杂兴七首 其四,元末明初,刘基,故里无书问远游，他乡萍梗漫淹留。盲风怪雨蛟龙喜，荒楚寒芜燕雀愁。天上古今星北拱，人间日夜水东流。谁能走报西王母，乞与还丹驻黑头。
夏日杂兴七首 其五,元末明初,刘基,层楼迢递俯清郊，天际群山槛外交。日暖水禽鸣哺子，风轻沙燕语寻巢。绿荷雨洗藏龟叶，翠竹烟寒集凤梢。可叹仲宣归未得，苦吟终日倚衡茅。
夏日杂兴七首 其六,元末明初,刘基,夏至阴生景渐催，百年巳半亦堪哀。葺鳞不入龙螭梦，铩羽何劳燕雀猜。雨砌蝉花粘碧草，风檐萤火出苍苔。细观景物宜消遣，寥落兼无浊酒杯。
夏日杂兴七首 其七,元末明初,刘基,菱叶荷花渐满池，红榴绿筱正相宜。天边日出园葵觉，地底云生柱础知。长夏未应炎暑过，薄寒恰似晚秋时。朝来苦怪双青鬓，辄向风前学素丝。
夏日访王友文留饮赠诗,元末明初,刘基,长夏园林白昼闲，高轩留客雨漫山。倾壶竹叶沉沉绿，落树杨梅颗颗殷。槛外新荷摇水佩，檐前弱柳舞风鬟。醉来带月浮舟去，忘却尘埃世路艰。
次韵高则诚雨中三首 其一,元末明初,刘基,短棹孤篷访昔游，冷风凄雨不胜愁。江湖满地蛟螭浪，粳稻连天鼠雀秋。莫怪贾生偏善哭，从来杞国最多忧。绝怜窗外如圭月，只为离人照白头。
次韵高则诚雨中三首 其二,元末明初,刘基,霖雨萧萧泥客途，岁华冉冉隙中徂。不知燕赵车千乘，何似嵩邙饭一盂。露冷芙蓉捐玉佩，天寒薏苡结明珠。东邻艇子如堪借，去钓松江巨口鱼。
次韵高则诚雨中三首 其三,元末明初,刘基,吴苑西风禾黍黄，越乡倦客葛衣凉。楸梧夜冷鸟惊树，霜露秋清蜂闭房。天上出车无召虎，人间卖卜有王郎。干戈满目难回首，梦到空山月满堂。
次韵和谦上人秋兴七首 其一,元末明初,刘基,一自中原万马奔，江淮今有几州存。龙韬豹略痴儿戏，秾李夭桃猛士门。废垒秋风销战骨，荒郊夜雨泣冤魂。江湖愁绝无家客，伫立看天泪眼昏。
次韵和谦上人秋兴七首 其二,元末明初,刘基,东海波涛激迅飙，西风氛雾虎狼骄。高牙画戟尊方伯，绣段黄封出内朝。无客金戈桩凿齿，有人玉帐舞弓腰。武陵日暮桃花尽，何处林泉可采樵。
次韵和谦上人秋兴七首 其四,元末明初,刘基,浙江流水绕东吴，佳丽犹传故国都。红锦漫山春雨后，黄云压树晓霜余。娇莺逐暖归牙帐，征雁冲寒送羽书。惆怅南园钓舟子，蒺藜满地不胜锄。
次韵和谦上人秋兴七首 其五,元末明初,刘基,绣幕香帏隐日华，金鞍玉辔巧矜誇。深山雾雨貙生虎，大海波涛虺作蛇。朴樕有枝寒集鹊，梧桐无叶夜啼鸦。凉风袅袅吹游子，何处松楸是汝家。
次韵和谦上人秋兴七首 其六,元末明初,刘基,故乡知己不曾逢，满目云山恨万重。斥堠霜清寒夜柝，谯楼风急晓城钟。此时绕树怜乌鹊，异县携家想駏蛩。独向晴檐问梅蕊，数枝和雪为谁容。
次韵和谦上人秋兴七首 其七,元末明初,刘基,江上悲风起白波，山中芳草柰愁何。紫菱青荇鲛人舞，翠藟苍藤木客歌。旷野烟尘迷虎兕，长亭泥泞没骊騧。浊河日夜东流去，肠断霓旌影馺娑。
次韵和天童良上人见寄,元末明初,刘基,不辞尘匣掩青萍，愿见天边陨盗星。白日有时容黑子，紫微终古照玄冥。轻风瀹雪归兰汜，细雨涵春入草亭。但得此身强健在，江山相见眼长青。
送李子庚之金陵,元末明初,刘基,舍下微波涌碧鳞，湖边草色可怜人。也知使者征书急，莫厌轻舟出郭频。春酒盈釭清似水，时鱼带子白于银。山桃野杏能红紫，醉眼相看意自真。
次韵追和音上人,元末明初,刘基,绝顶浮云锁石关，曲途危磴阻跻攀。他年甲楯孤臣泣，此日斋钟老衲闲。夜永星河低半树，天清猿鹤响空山。干戈未定归无处，拟结茅庐积翠间。
二月二日登楼作,元末明初,刘基,薄寒疏雨集春愁，愁极难禁独上楼。何处山中堪采药，几时湖上好乘舟。衔泥客燕聊相傍，泛水浮萍可自由。见说兰亭依旧在，于今王谢少风流。
发绍兴至萧山,元末明初,刘基,落日牛羊下绿坡，微风短楫拂晴莎。穷愁白发真相得，悲感青春最苦多。水暖菰蒲沙鸨集，月明洲渚榜人歌。此时忽漫思身世，柰尔桃花满眼何。
宿蜡烛庵俊上人房,元末明初,刘基,城外春江动客愁，江边细草绿悠悠。还将短发临岐路，畏向东风忆旧游。斜日远天归雁急，薄寒孤馆落花稠。青灯不放还乡梦，一夜肠回一万周。
二月七日夜泊许村遇雨,元末明初,刘基,漫喜晴天出北门，还愁急雨送黄昏。山风度水喧林麓，野树翻云动石根。宿麦巳随江草烂，新泉休共井泥浑。鱼龙浩漫沧溟阔，泽畔谁招楚客魂。
感怀二首 其一,元末明初,刘基,新晴杨柳散春丝，长路行人有所思。愁上容颜青镜识，寒生亭馆落花知。高云送雨来无定，独鸟惊风去自迟。闷对亭前紫荆树，同根那得却相离。
寄台郎张质夫,元末明初,刘基,春愁忽得故人书，喜极成悲泪满裾。冀野驽骀虚伯乐，鲁门钟鼓骇爰居。全家荡析饥寒切，病骨支离志虑疏。敢以浮名误知己，缄辞写意愧何如。
水西寺东楼晓起闻莺,元末明初,刘基,日上高城柳影齐，风轩临水看莺啼。初来木杪鸣相应，稍入花间听却迷。芳草自深句践国，行人犹隔禦儿溪。思家每恨无轻翼，可对莺华不憯悽。
茶园别朱伯言郭公葵,元末明初,刘基,细水吹烟送客舟，离情恰似水东流。此时对酒难为乐，何处寻春可纵游。去雨来云天渺渺，轻蜂乱蝶日悠悠。绝怜短发无聊赖，一夜如丝白满头。
晚泊海宁州舟中作,元末明初,刘基,春雾今宵气稍清，空江一舸客心惊。东流浊浪冲山动，西望长庚似月明。不有龚黄为郡县，徒令耒耜化戈兵。溥天何处非王土，无地安身愧此生。
春兴七首 其二,元末明初,刘基,勿听屋角闹晨鸠，起看园林绿渐稠。小雨霏霏涵日过，新泉细细入河流。残花断柳虚归计，远水他山聚客愁。鸿雁南飞限苍岭，伤心何处问松楸。
春兴七首 其六,元末明初,刘基,深春积雨感年芳，暮馆轻寒透客裳。翠柳条柔先改色，紫兰花冷不飘香。山中虎豹人烟少，海上楼台蜃气长。燕子新来畏沾湿，一双相对立空梁。
春兴七首 其七,元末明初,刘基,忆昔江南未起兵，吴山越水共知名。蘋萍日暖游鱼出，桃李风和乳燕鸣。紫陌尘埃嘶步景，画船歌管列倾城。于今征戍诛求尽，翻对莺花百感生。
萧山山行,元末明初,刘基,积雨今朝天气佳，山亭晓色上林花。未须汗漫思身世，且可逍遥玩物华。偶值断桥妨去路，却随脩竹到邻家。篱边野鸭惊人过，拨剌飞鸣落远沙。
普济寺遣怀,元末明初,刘基,江上西风一叶黄，莎鸡络纬满丛篁。物华乘兴看都好，时序逢愁速不妨。露下星河光潋滟，月明岩谷气清凉。愿闻四海销兵甲，早种梧桐待凤凰。
题水墨蓼花草虫,元末明初,刘基,为爱江头红蓼花，秋来独作草虫家。寻香粉蝶应随梦，采蜜黄蜂不趁衙。络纬语残凉露滴，蜻蜓立困晚风斜。画图水墨惊初见，却似扁舟过赤沙。
题山水图为宝林衍上人作,元末明初,刘基,雨过秋山日欲暾，白云如雪拥山根。高松浥露和烟冷，迸水穿沙出谷浑。拟向萝阴缘石径，却寻花片入桃源。画图应有通神处，他日相从子细论。
再用韵荅严衍二上人,元末明初,刘基,负郭无田生事疏，微官巳谢不须除。散愁漫入高僧舍，乘兴还过野老居。草冷虫声悲杼轴，霜余蕉叶碎缄书。黄花素发相将暮，独立凄凉忆往初。
次韵和新罗严上人秋日见寄二首 其二,元末明初,刘基,爱汝精蓝抱翠微，青松绿竹共依依。龟台落日明霞绮，鳗井寒潮长石衣。银杏子成边雁到，木犀花发野莺飞。钟残永夜禅心定，一任秋虫促杼机。
重用韵荅严上人 其一,元末明初,刘基,坐见风霜百草疏，却怜光景渐消除。萍蓬飘荡三年客，松菊荒凉五亩居。陋巷苍苔封蚁垤，空庭黄叶带虫书。江枫恰似知人意，强学芳菲二月初。
重用韵荅严上人 其二,元末明初,刘基,江水东流西日微，闲身不系独何依。尘埃爽飒枯蓬鬓，霜露凄凉破衲衣。百粤雨余山翠合，三韩云净海青飞。沧溟自古通天汉，梦绕黄姑织女机。
仍用韵酬衍上人 其一,元末明初,刘基,多愁秖觉世情疏，愁极凭谁与破除。江海烟尘羁客泪，云山桑梓别人居。高风断雁惟将恨，衰草残萤不照书。世乱弓刀方有用，休誇新句逼黄初。
仍用韵酬衍上人 其二,元末明初,刘基,岁莫天寒生意微，空林鸟雀自相依。有情霜叶欺花貌，无用风荷象客衣。西塞鼓鞞山岳震，东郊羽檄海波飞。传闻有诏颁南服，早晚阳和斡化机。
又用前韵 其一,元末明初,刘基,树头寒月影扶疏，天上清霜下玉除。紫塞风高鸿失路，碧梧枝冷鹊移居。虎头旷日糜仓粟，牛腹中霄诧帛书。见说抱关堪避世，稗官犹可学虞初。
又用前韵 其二,元末明初,刘基,西风吹面雨霏微，片片浮云水上依。鸿雁群翔营口实，凫鹥对立惜毛衣。关河惨烈时将晚，原野萧条叶自飞。惭愧江湖一萍梗，厌听咿轧响邻机。
题小景,元末明初,刘基,江头日日起西风，江树惊寒叶变红。天澹云低何处雁，一行飞下荻花中。
题梅花小禽图,元末明初,刘基,三鸟翩翩海上来，一双飞去入瑶台。可怜铩羽空山里，独立寒枝怨野梅。
感兴三首 其一,元末明初,刘基,病骨愁寒忆见春，及观春色却愁人。转添细草当门径，不惜秾华委路尘。去国杜鹃红泪尽，伤时庾信白头新。风波满地鸬鹚鸟，相趁衔鱼饱一身。
感兴三首 其二,元末明初,刘基,二月江南雪片飞，吴山寒色动征衣。莫寻花径防泥滑，且掩衡门待日晞。弱柳先舒应自损，蛰虫巳出更安归。乾坤处处旌旗满，肉食何人问采薇。
有感,元末明初,刘基,浪动江淮战血红，羽书应不达宸聪。紫薇门下逢宣使，新向湖州召画工。
感叹,元末明初,刘基,闻说苏州破，仓皇问故人。死生俱可悼，吾道一何屯。北去应无路，南藩自此贫。凄凉转蓬客，泪尽浙江滨。
题画鱼二首 其一,元末明初,刘基,为爱濠梁乐有余，故拈兔颖写成图。秋风忽忆银丝鲙，肠断松江隔具区。
柯桥灵秘寺即景赠基上人,元末明初,刘基,尽日阴阴风坠花，楼前沟水发芹芽。青春院宇僧房好，白昼豺狼客路赊。对坐虾须回舞燕，出门鸱尾立饥鸦。相期握手何时再，五月芙蓉隘若耶。
次韵和石末元帅见赠二首 其一,元末明初,刘基,雨过前溪晓色新，山城草木静埃尘。殊方负固犹蜗角，此地偷安赖虎臣。高阁绿萝相对晚，画阑红药不胜春。谁怜衰病兼疏拙，标泊东西一旅人。
次韵和石末元帅见赠二首 其二,元末明初,刘基,元戎玉帐拥旌麾，武略文韬并出奇。构厦可堪无大匠，安邦曾见活危棋。此时山斗归民望，他日龙螭简帝思。我辈迂狂垂世务，趍风执御更何疑。
雨中寄季山甫二首 其一,元末明初,刘基,山雨随风去复来，南明晚色动楼台。犹怜仗节中郎在，不见乘槎使者回。感兴诗成聊自遣，忘忧花好为谁开。偏嫌近水多蝼蝈，永夜喧呼聒梦回。
雨中寄季山甫二首 其二,元末明初,刘基,长夜雨多泥没车，白日闭门人迹疏。阶下水衣看上壁，庭前檐溜欲成渠。闲花自发无劳种，蔓草从生不遣锄。想见幽栖张仲蔚，蓬蒿如树塞园庐。
病足戏呈石末公,元末明初,刘基,旻天容我作支离，病疟才除足就羸。跬步不妨犹似鳖，踔行那得更怜夔。抱珍献楚何堪再，斫树收庞亦未迟。塞叟于今知匪祸，周鸡从此免为犠。
遣闷柬石末公,元末明初,刘基,绿杨落尽白杨枯，坐石徒令岁月徂。尚想藩臣知患盗，岂期驿使似投巫。当时粳稻通辽海，今日风涛隔具区。豺獭可堪专节钺，衣冠何以拔泥涂？
惆怅二首 其一,元末明初,刘基,紫薇花树小楼东，日炙霞蒸似锦红。过了春风到秋露，可堪零落碧苔中。
惆怅二首 其二,元末明初,刘基,与君为别几清秋，鸿雁来时辄上楼。今日倚楼无雁过，断肠风水隔瀛洲。
次韵和石末公闻海上使命之作因念西州怆然有感二首 其一,元末明初,刘基,巫闾析木天空阔，桐柏终南水乱流。邑里萧条无吠狗，田畴芜秽少耕牛。萋萋蔓草随人远，淡淡残阳向客留。迟莫飘零偏感旧，几回垂泪睇神州。
再用前韵 其二,元末明初,刘基,大阃寻常弃郑师，后人休望及瓜期。豺狼封豕咸登用，都邑人民委若遗。曾见羌夷皆内地，忍闻淮济是边陲。经纶事业君当念，闻道任嚣髻已椎。
再用前韵 其一,元末明初,刘基,常闻星宿能环拱，未见江河解逆流。无肉可供徐勉狗，有刍难啖景升牛。梧桐冷落鸾先逝，芦荻苍茫雁独留。苏息疲氓还有术，那无一斗博凉州。
次韵和石末公闻海上使命之作因念西州怆然有感二首 其二,元末明初,刘基,弟子舆尸漫有师，圮桥谁共老人期。龙鱼并出应难识，樗栎无庸幸见遗。每上楼台瞻北极，愿闻波浪帖南陲。吴山越水元相接，莫更中流下铁椎。
驿传杭台消息石末公有诗见寄次韵奉和并寓悲感二首 其一,元末明初,刘基,被谗去国终思楚，厚貌深情漫剧秦。禾识庞萌直老贼，妄期侯景作忠臣。池鱼幕燕依栖浅，轩鹤冠猴宠渥新。何处荃兰不萧艾，种蔬犹得养闲身。
驿传杭台消息石末公有诗见寄次韵奉和并寓悲感二首 其二,元末明初,刘基,丧乱如川未有涯，悲风满地是虫沙。衰迟两臂从生柳，疾病双眸但陨花。暗蛬寒蝉秋色老，丹枫紫菊夕阳斜。颇闻四国思郇伯，尚想诗人赋木瓜。
再次韵二首 其一,元末明初,刘基,南州昔日称三楚，西国今闻又一秦。有爵与縻亡命贼，无才深愧具官臣。青冥鸾凤风尘隔，画省貔貅服色新。怅望令人忆李郭，谁能匡济想捐身。
再次韵二首 其二,元末明初,刘基,深秋蔓草接天涯，极目飞鸿没远沙。绿水青山长送目，汀兰岸蓼各生花。风来西塞云阴合，涛落东溟蜃气斜。叹息笙歌旧亭馆，坏垣丛棘老王瓜。
次韵和石末公感兴见寄,元末明初,刘基,使君学术似文翁，奕世流芳缉武功。赤芾青衿来燕喜，黄童白叟望车攻。笔端波浪翻三峡，旗尾龙蛇动八风。惭愧谫才多谬误，忧时独有此心同。
次韵和石末公无题之作,元末明初,刘基,秋风袅袅作商音，落叶枯荄日夜深。巳为抵乌投白璧，徒劳点铁冀黄金。轩辕未必迷襄野，夸父终当死邓林。笑撚东篱菊花蕊，天寒岁晚尔知心。
立冬日作,元末明初,刘基,忽见桃花出小红，因惊十月起温风。岁功不得归颛顼，冬令何堪付祝融。未有星辰能好雨，转添云气漫成虹。虾蟆蛱蝶偏如意，旦夕蜚鸣白露丛。
丙申岁十月还乡作七首 其二,元末明初,刘基,风急霜飞天地寒，草黄木落水泉乾。千村乱后荒榛满，孤客归来抆泪看。野宿狐狸鸣户外，巢居烟火出云端。黍苗处处思阴雨，王粲诗成损肺肝。
丙申岁十月还乡作七首 其三,元末明初,刘基,故园梅蕊依时发，异县归人见却悲。花自别来难独立，人今老去复何之。未能荷锸除丛棘，且可随方著短篱。等待薰风暄暖后，枝间看取实离离。
丙申岁十月还乡作七首 其四,元末明初,刘基,手种庭前安石榴，开花结子到深秋。可怜枝叶从人折，尚有根株为客留。枳枸悲风吹白日，苕华高影隔青丘。坏垣蟋蟀知离恨，长夜凄凉吊独愁。
丙申岁十月还乡作七首 其五,元末明初,刘基,舍北草池寒巳枯，草中时复见菰蒲。滥泉觱沸无留鲋，弱藻蒙茸不系凫。绿叶红花空代谢，春蛙秋蚓任喧呼。窥临最忆琴高鲤，腾驾风雷定有无。
丙申岁十月还乡作七首 其六,元末明初,刘基,小舟冲雨清溪上，雨密溪深宿雾昏。游子到家无旧物，故人留客叹空尊。荒畦蔓草缠蒿草，落日青猿叫白猿。语罢不须还秉烛，耳闻目见总销魂。
冬至日泊舟戈溪,元末明初,刘基,日薄云阴雪在山，野寒溪静客舟还。乾坤簸荡逾三载，风俗乖张似百蛮。废井衰芜霜后白，空村乔木晓余殷。独怜节序逢冬至，不得安栖学闭关。
次韵和石末公红树诗,元末明初,刘基,红树漫山驻岁华，玄冬惊见眼生花。井陉旗帜军容盛，汴水帆樯御气赊。春草凄迷金谷障，夕阳照灼赤城霞。靡蓱丹木扶桑里，惆怅谁乘博望槎。
次韵和石末公元夜之作,元末明初,刘基,八表流云澄夜色，九霄华月动春城。条风细细吹旗影，香蔼微微引漏声。河汉虹桥应断绝，沧溟鳌足漫峥嵘。愁来更听渔阳操，独倚阑干坐到明。
次韵和石末公见寄五绝 其一,元末明初,刘基,楩楠割截为椽杙，岁暮搜材到柞薪。怅望无因见夏后，再平水土叙彝伦。
次韵和石末公见寄五绝 其二,元末明初,刘基,庙略能回十万夫，诗书郤縠近来无。何由入奏明光殿，指点山河一统图。
次韵和石末公见寄五绝 其三,元末明初,刘基,春满郊原乐意融，野花庭草竞纤秾。惟余陵上青青柏，不向东风改旧容。
次韵和石末公见寄五绝 其四,元末明初,刘基,越溪清水淬干将，鬼魅惊啼畏夜光。不共铅刀争利钝，何妨玉匣且深藏。
次韵和石末公见寄五绝 其五,元末明初,刘基,汉殿千门锦绣开，不堪一夜柏梁灾。鲁般骨朽萧何死，肠断无人为取材。
社日偶成奉呈石末公,元末明初,刘基,昔闻同社燕鸡豚，今见操戈竞一飧。松柏空坛饥鼠出，枌榆落日乱鸦喧。地连吴会嗟何蹙，民是周余不半存。疏懒浑愁闻世事，治聋有酒漫盈尊。
次韵和林彦文刘山驿作诗,元末明初,刘基,青泥九折度危峰，翠木千章集远风。欲为流离安堡障，宁辞辛苦涉蒿蓬。梧桐叶落无栖凤，荆棘枝寒有怨鸿。旦夕升虚聊望楚，何时重赋定方中？
题陈太初画扇 其二,元末明初,刘基,泛湖浮海两如何，满地悲风起白波。争似乘槎随博望，玉绳光里看山河。
题太公钓渭图,元末明初,刘基,璇室群酣夜，璜溪独钓时。浮云看富贵，流水澹须眉。偶应非熊兆，尊为帝者师。轩裳如固有，千载起人思。
题烟波泛舟图,元末明初,刘基,旧游忆鼓湘湖棹，自净风微江练平。小艇曲穿花底出，游鱼相伴镜中行。别来漫想心徒切，画里重看眼亦明。素石苍松是何处，愿从巢父濯冠缨。
闻盗过界首季君山甫亦蒙访及以诗唁之,元末明初,刘基,妖星何故犯奎躔，鹤上云霄鲤入渊。寇退喜闻曾子反，书焚尚赖伏生传。齑酸并与青毡去，瓜苦空余绿蔓牵。惭愧杜郊汤博士，白盐赤米数相怜。
次韵和刘宗保秋怀二首 其一,元末明初,刘基,眼见宾鸿去复回，可堪云雾隔瑶台。黄花自在山中发，青鸟何由海上来。墙角虫号瓜蔓索，树头禽嚇栗房开。凉蟾照幕还清夜，惭愧千村野哭哀。
次韵和石末公红树诗,元末明初,刘基,岸柳江蒲总戚施，桕林辛苦擢金支。虞人诧见炎官伞，候骑讹传汉将旗。照水荧煌空衒貌，因风飘落竟从谁。应惭若木生旸谷，长驻踆乌烛崦嵫。
次韵和石末公悲红树二首 其二,元末明初,刘基,霜与秋林作锦帏，一朝霜重却全稀。坐看绝艳成尘土，应悟浮华是祸机。惊鹊月明难自定，穷猿岁暮欲何归。犹怜有客期欢赏，太息斯须志愿违。
诏书到日喜雨呈石末公,元末明初,刘基,将军铁马高秋出，使者楼船渤海来。甘雨恰随天诏下，冻云应与地图开。枯黄背日纷纷落，细绿迎春苒苒回。怅望山中多病客，坐看乌鹊绕庭梅。
感事呈石末公,元末明初,刘基,前飞鵨鹄后鴐鹅，天阔风高柰汝何。不羡焦头居上客，空怜舐痔得车多。深山虎豹来城市，落日鼪鼯出薜萝。薇蕨可羹鱼可脍，白云长自在岩阿。
次韵和石末公漫兴见寄二首 其一,元末明初,刘基,王侯古有兴屠狗，郎吏今无善牧羊。青海风波腾罔象，紫霄氛祲翳摇光。江寒逝水东流急，天远冥鸿北去长。莫笑乌鸢恶毛羽，翻飞齐得簉鹓行。
次韵和石末公漫兴见寄二首 其二,元末明初,刘基,济世何人希管乐，隐居无处觅求羊。扶桑未换旸乌彩，腐草犹争爝火光。百载承平戎马佚，十年战伐艾菅长。长沙迁客能流涕，一日须垂一万行。
闻鸠鸣有感呈石末公,元末明初,刘基,郊原过雨东作始，枝上鹁鸠鸣可怜。此地巢居犹葺垒，他乡去子望归田。匡时势异民思汉，忧国心随雁到燕。逝水自流人自老，倚楹长忆至元年。
和石末公冬暖,元末明初,刘基,世乱干戈日夜寻，可堪灾沴又相侵。烟霞出地皆成祲，雷电飞时肯作霖。祝蝪漫劳遵故事，问牛谁复轸忧心。小虫未寤年光晚，犹抱枯荄学苦吟。
雨中呈石末公,元末明初,刘基,去年三冬暖不雨，今年孟春寒有余。大云垂垂压宇宙，密雪衮衮飘庭除。安排白水与泛舸，酝酿青泥容没车。辛苦陌头杨柳树，含颦等待太阳舒。
次李子庚韵,元末明初,刘基,风落余花春事非，愁心烟雨共霏霏。溪云不作从龙起，山石何须学燕飞。篱下旧存彭泽菊，林间新长首阳薇。夜阑忽漫闻啼鸟，肠断天涯信使稀。
雨中遣闷,元末明初,刘基,雨渍愁云重不飞，山蒸冷雾袭人衣。亦知屏翳空多事，只恐羲和失所归。岁晏波涛东逝急，天寒鸿雁北来稀。残灯永夜清无焰，坐听饥猿响翠微。
咏史 其一,元末明初,刘基,六雄糜沸扰天纲，天下嗷嗷望禹汤。多事秦皇能一统，却教人忆楚怀王。
题秋江独钓图,元末明初,刘基,秋风江上垂纶客，知是严陵是太公？细水浮岚天与碧，斜阳炙面脸生红。形容想像丹青在，岁月荒凉草泽空。日暮忽然闻欸乃，蓼花枫叶忘西东。
送医士贾思诚还浙东二首 其一,元末明初,刘基,西风袅袅水鳞鳞，一曲离歌泪满巾。残柳数株鸥数点，夕阳江上送归人。
送医士贾思诚还浙东二首 其二,元末明初,刘基,落木长亭独客回，蹇驴聊可当驽骀。还山须种千株杏，等待仙华道士来。
绝句漫兴七首 其七,元末明初,刘基,永夜西风袅袅来，露华如玉委苍苔。碧鸡啼落山头月，肠断槐根梦不回。
夜坐二首 其一,元末明初,刘基,露泣寒螀唁断魂，风惊檐铎语黄昏。羁愁悄悄成危坐，看尽空墙上月痕。
无寐,元末明初,刘基,夜长无寐待鸣鸡，及至鸡鸣梦却迷。惊起朝阳斜照屋，一眉残月在天西。
雪中有怀章三益叶景渊,元末明初,刘基,岁莫怀人雪满天，饥乌病客对凄然。地炉无火同谁坐，石砚生冰尽日眠。栗里何时归白发，茅檐几处起青烟。稻畦麦陇看春及，土膏泉滋谶有年。
白发,元末明初,刘基,白发应同春草茎，风吹一夜满头生。欲收浮艳归根柢，故遣芳菲定老成。碧瓦晓霜怜变灭，纸窗宵月妒分明。据鞍上马非吾事，赖尔妆严意不轻。
绝句九首 其五,元末明初,刘基,槐叶阴阴覆短墙，微风细雨麦秋凉。如何一岁三春景，不及闲窗午梦长。
绝句九首 其七,元末明初,刘基,花落江皋宿雨晴，野烟消尽见芜城。凤箫一去无回日，不及年年绿草生。
绝句九首 其八,元末明初,刘基,天堑长江似海深，江头山鬼笑埋金。东家酿酒西家醉，世上英雄各有心。
绝句漫兴十一首 其三,元末明初,刘基,莫道花开便是春，莫言沙涨即成津。南风过了东风起，愁杀江头待渡人。
绝句漫兴十一首 其六,元末明初,刘基,五湖风雨夜垂纶，一叶扁舟一粟身。至竟云涛归大壑，烟波还属钓鱼人。
绝句漫兴十一首 其七,元末明初,刘基,病客无钱试药方，出门聊复信行藏。争知头上萧萧发，却与游丝较短长。
漫成三首 其一,元末明初,刘基,八骏茫茫去不回，白云歌曲使人哀。鲮鱼风起鲸鲵涌，青鸟何由海上来。
漫成三首 其三,元末明初,刘基,微凉生袂一登楼，落照归鸦点点愁。谁似孤云独无事，随风直到海西头。
不雨遣闷二首 其二,元末明初,刘基,池上芹泥即渐乾，梁间燕子拾虫难。绿窗无限伤春意，看尽斜阳更倚阑。
春蚕,元末明初,刘基,可笑春蚕独苦辛，为谁成茧却焚身。不如无用蜘蛛网，网尽蜚虫不畏人。
愁感代哭,元末明初,刘基,燕鸿北去又南来，断垄荒冈几劫灰。慈母矶寒风落木，望夫石老雨添苔。江流定与天河合，客泪还经地底回。未必春光便销歇，白华犹发烧残梅。
望孤山作,元末明初,刘基,晓日千山赤，寒烟一岛青。羁心霜下草，生态水中萍。黄屋迷襄野，苍梧隔洞庭。空将垂老泪，洒恨到沧溟。
青丝马,元末明初,刘基,蹀躞青丝马，艰难赤伏符。穷阴岁欲暮，落日鬼相呼。见雁愁心裂，看天泪眼枯。殷勤夜深月，还照旅魂孤。
十二月一日,元末明初,刘基,耿耿夜不寐，源源忧思来。岁余三十日，肠定九千回。江响风初发，天昏月未开。白头真合得，非是楚猿哀。
春城,元末明初,刘基,春尽江城不见花，似知白发畏韶华。战争故习俱无赖，丧乱余生未有涯。三岛虹蜺昏日月，二仪风雨化龙蛇。何年百谷归沧海，寻取河源泛客槎。
钟山作十二首 其九,元末明初,刘基,白雁萧萧柿叶红，野花开尽六王宫。空余一道秦淮水，著意西流竟向东。
岁晏,元末明初,刘基,岁晏悲风急，空江白昼阴。黄芦与红蓼，无处不伤心。
摇落,元末明初,刘基,摇落江天气惨凄，野黄云白惑东西。可怜饥鼠当人立，无柰寒鸦向客啼。杳杳夕阳葭浦阔，茫茫秋水稻田低。销魂何地归衰疾，触处烟尘沸鼓鼙。
秋夕,元末明初,刘基,柏叶萧疏柳叶黄，露华如玉缀空廊。丹心欲共灯花结，白发偏随漏水长。月色故园同窈窕，虫声此夜独凄凉。寒鸦莫更啼金井，衰病能堪几断肠。
将晓,元末明初,刘基,愁梦不更续，寒天将欲明。雪风吹海树，霜月凛江城。衰病丹心在，艰虞素发盈。殷勤东注水，渺渺若为情。
题梅屏二绝 其一,元末明初,刘基,树杪过流星，轻霜落半庭。疏花与孤客，相对一青灯。
次韵和石末公秋日感怀见寄二首 其一,元末明初,刘基,郊原如赭巳无秋，况复干戈未肯休。肉食不知田野事，布衣深为庙廊忧。典章沦落悲刍狗，馈饷倭迟想木牛。礼乐将军今郤縠，豺狼满地待虔刘。
夜坐有怀呈石末公,元末明初,刘基,西风白露下清寥，岸柳江蒲取次凋。诸将旌麾非一统，大藩衣服变三苗。雄豪窃据皆屠狗，功业舆台总续貂。弃马独知怀故枥，天涯涕泪北辰遥。
次韵和石末公春晴诗,元末明初,刘基,幽禽啧啧语朝阳，细绿骎骎入女桑。天上深宫调玉烛，人间和气应勾芒。赤眉青犊终何在，白马黄巾莫漫狂。将帅如林须发踪，太平功业望萧张。
望江亭,元末明初,刘基,柳拂江亭旧画栏，望潮人去地应闲。寝园寂寞秋风里，行殿荒凉野草间。白塔尽销龙虎气，荒城空锁凤凰山。兴亡莫问前朝事，江水东流去不还。
至日遣兴,元末明初,刘基,十九年前此日同，浙江西望粤城东。山川拥隔乖同轨，气朔分齐正八风。坐阅天时占道长，起征云物欲年丰。嬴粮儗问商颜路，好采灵芝伴四翁。
即事,元末明初,刘基,千林摇落暮天寒，短景经檐岁序残。口舌得官齐虏易，膏肓致疾上医难。无根荒蔓风飘急，阅世松乔气厚蟠。鸿雁随阳经远道，帛书何日到长安？
杂诗四十首 其二,元末明初,刘基,小鱼头如针，大鱼须如松。小大各生育，孰私天地功。坤灵发淫怒，溟海簸惊风。大鱼食小鱼，陂池为之空。陂空水亦竭，小大相噞喁。但见灌莽间，颅骨成崆巃。残膏饫蝼蚁，孰辨鲸与鯼。
杂诗四十首 其三,元末明初,刘基,儳妇厌贫夫，常怀相弃心。慨慕东家子，年少多黄金。轻身改西托，布被烂锦衾。宁忆秋风起，霜露凄繁林。叶落枝亦尽，愁闻蜻蛚吟。
杂诗四十首 其四,元末明初,刘基,云月虽不明，精魄固长在。飞蛾亦何知，乘时妒光彩。天高多飘风，烟雾中叆叇。纷纷堕蒿棘，终竟为何罪。
杂诗四十首 其五,元末明初,刘基,人生如浮云，飘摇无根蒂。昨暮青山阿，今朝沧海澨。风波无定时，沦踬难为计。是中苟不爽，曷问耿与翳。申胥存楚国，仲连却秦帝。此士虽则亡，英名千万世。
杂诗四十首 其六,元末明初,刘基,渴人常梦饮，饥人常梦餐。中宵羁旅梦，两臂生羽翰。腾身入紫青，吹面天风寒。惊觉凛毛发，感我涕汍澜。
杂诗四十首 其七,元末明初,刘基,吾观神龙变，天地为晦冥。龙成宰元化，嘉泽浃四溟。出山不飘风，入水无震霆。枯萎仰沾溉，沃若生葱青。岂比蜧与蜦，裂石摧巘陉。俾民举疾首，抏神蹙眉听。
杂诗四十首 其八,元末明初,刘基,鹰本是鸷鸟，爪利翮劲疾。胡为化为鸠，钝拙无与匹。栖迟荆棘间，粒啄营口实。暮啼墙角雨，朝啼屋头日。昔为众鸟畏，今为众鸟咥。运命苦不常，孰为金石质。
杂诗四十首 其九,元末明初,刘基,愚公志移山，精卫思填海。山高海茫茫，心事金石在。松柏冒雪霜，秀色终不改。春阳熙幽林，卓立有光彩。
杂诗四十首 其十,元末明初,刘基,急雨涨潢潦，沟池成五湖。青蛙与耿黾，得意鸣相呼。自谓乐无似，至足不求余。蓬莱有玄鹤，曾见东海枯。清夜唳长风，哀音绕天衢。使我起太息，黑髯变霜须。
杂诗四十首 其十二,元末明初,刘基,惟豺知祭兽，獭亦知祭鱼。豺獭有报本，人道当何如。华堂饫玉食，盗贼塞中涂。那能不自愧，而以耀庸愚。吁嗟千载下，枯骨空专车。
杂诗四十首 其十三,元末明初,刘基,雷藏蛰虫伏，雷动蛰虫起。虫雷不相期，冥契非人使。英雄应有时，何异膻致蚁。神剑无风胡，铜花蚀泥滓。
杂诗四十首 其十五,元末明初,刘基,阴崖有乔树，乾鹊巢其颠。朝食叶上露，暮食叶下蝉。巢成长众雏，鸣飞一何嬛。但愿本根固，风雨得安眠。如何就摇落，而不抱悁悁。
杂诗四十首 其十六,元末明初,刘基,苍蝇眼昼明，蚊虫眼夜明。明眼利口觜，昼夜无时停。拍死纷籍籍，飞来更营营。一旦霜风起，棱威肃天刑。飞者不复飞，鸣者不复鸣。虽有太阳光，不能煦其生。乃知天胜人，智力徒斗争。
杂诗四十首 其十七,元末明初,刘基,豺狼食人肉，蚊虻食人血。食肉死须臾，食血死不辍。哀哀露筋女，肉尽惟皮骨。谁谓蚊虻微，积锈能销铁。
杂诗四十首 其十九,元末明初,刘基,黄鹰食鸟雀，山鸡食虫豸。蜂食花上蜜，虾食苔间滓。兔食茅草根，凤食梧桐子。所嗜由性成，易之则皆死。冥观付一笑，谁与穷兹理。
杂诗四十首 其二十,元末明初,刘基,鲁阳仰挥戈，羲和为纡辔。耿恭俯拜井，涌液出荒地。精诚所感格，高厚靡不至。人生亦良难，如何殄其类。蓬蒿满六合，惭愧真宰意。
杂诗四十首 其二十一,元末明初,刘基,在昔信陵君，谦劳实弘度。好士天下稀，宾客远倾慕。救赵夺兵符，扫清邯郸雾。归来存大梁，秦甲詟东顾。魏王木偶人，朽心自成蠹。谗言一以入，危石不可据。日落西河阴，歌钟怨零露。
杂诗四十首 其二十二,元末明初,刘基,天鸙巢蒿草，形躯纤且微。不知怀何事，直上闻天扉。啾啾终日鸣，天听不可希。铩羽口吻裂，落日空悲归。
杂诗四十首 其二十五,元末明初,刘基,殊俗甘朐䏰，比之刍牛腴。殷勤奉宾客，自谓敬有余。鸱嚇虽异贯，赤惑谁能祛。霾阴蔽玄象，清渭混污渠。谁能继夏后，再分龙与鱼。
杂诗四十首 其二十六,元末明初,刘基,大星出西方，晱晱如明月。儿童惊指示，草木见毫发。夜久斗柄回，人静凉风发。徙倚步中庭，空烟散成雪。
杂诗四十首 其二十七,元末明初,刘基,楚人将适蜀，扬帆信江水。江阔多西风，帆逸行不止。日暮入海涛，极目无涯涘。鲸鱼吹高浪，舵折樯竿圮。顿足空号呼，烟波千万里。
杂诗四十首 其二十八,元末明初,刘基,冲霄难为羽，泛海难为舟。缚羊驾我辂，猛志空悠悠。农时失耕耨，何以望有秋？决藩盗菽粟，鹰隼不如鸠。韶华不我与，去若川水流。岁莫独彷徨，凛凛怀百忧。
杂诗四十首 其二十九,元末明初,刘基,爰居避风翔，岂冀粢牲祀。臧孙强自用，取笑于君子。拾虫养凤凰，将以为观美。徒令翚翟畏，长逝深林里。
杂诗四十首 其三十一,元末明初,刘基,桓温一老兵，岂识扪虱士。拥众临上流，竟作跋扈鬼。符坚氐羌竖，何能作天子。耽耽视中原，为有景略耳。知人圣难之，求贤在虚己。袁曹岂力敌，生死一弹指。惆怅后来人，慷慨前车轨。
杂诗四十首 其三十二,元末明初,刘基,英英木槿花，振振蜉蝣羽。乘彼三秋露，及此六月雨。容好能几时，生成亦良苦。十年搆阿房，一日化为土。染须作童颜，于身竟何补。不如顺天命，保己良多祜。
杂诗四十首 其三十三,元末明初,刘基,天地若大瓮，万物生其腹。人犹腹中虫，蠢蠢随化育。钻攻无时休，脏腑为翻覆。帝青调元气，岂不畏戎毒。皤然命涤荡，汗下兼涌衄。蚩蚩自狂猘，涫沸交杀戮。何当瞑眩定，风止水归渎。铸铁作锄犁，春耕待秋熟。
杂诗四十首 其三十四,元末明初,刘基,二仪播元气，昼夜靡停机。有生即有死，化工亦何私。彼狂牵所欲，冥行失康逵。无航思利涉，发此百祸机。贼人还自贼，扰扰竟何为。
杂诗四十首 其三十五,元末明初,刘基,郭南有穷夫，黄发对老妻。见人抱儿女，仰面看天啼。郭北有宕子，鲜服明春闺。累累倚门亲，疏茹乏盐醯。盛年异欣戚，薄暮空噬脐。达生贵知命，胡为苦悲悽。咬咬水中凫，谷谷墙下鸡。良无返哺望，乳抱何栖栖。瞑目思此理，惆怅中自迷。
杂诗四十首 其三十七,元末明初,刘基,老眼眯昏夜，见萤以为灯。灯萤何足辨，所悲老且瞢。瞢老复何用，甘心就无能。逍遥麋鹿愿，所得良巳弘。
杂诗四十首 其三十九,元末明初,刘基,海鲸乘扶摇，激水腾九旻。退潮触泥沙，颅骨空嶙峋。猛虎掉尾行，饮血不满唇。跳哮逞雄攫，系首八尺缗。赋命虽在天，成之亦由人。嗟嗟灯上蛾，亦岂厌其身。
杂诗四十首 其四十,元末明初,刘基,夷齐值明时，饿死西山阳。四老生乱世，采芝以徜徉。李业遇公孙，欲盖反受殃。严陵辞故人，万古清名扬。性也实有命，君子顺其常。漫漫云间鸟，冥冥随风翔。海宇岂不宽，六翮有短长。浩歌向日月，曲尽意茫茫。
种蘹香,元末明初,刘基,蘹香体虚柔，本自南土出。毛芒散纤叶，旖旎怯朝日。芳菲挺众卉，辛美更无匹。况能已疝瘘，兼理肠胃疾。种之近庭阶，离离看新茁。驱童斩竹枝，扶植待秋实。常恐风雨恶，摧折伤弱质。蒺藜生道傍，延蔓何绵密。岂无荷锄人，夕薙旦已出。上天意何如，感叹靡终毕。松柏多斧斤，山林日萧瑟。
北上感怀,元末明初,刘基,倦鸟思一枝，枥马志千里。营营劳生心，出入靡定止。伊余朽钝材，懒拙更无比。才疏乏世用，嗜僻惟书史。虽非济时具，颇识素餐耻。既怀黎民忧，妄意古人企。宁知乖圆方，举足辄伤趾。尘埃百病侵，贫窭万感累。艰难幸息肩，迟莫窃所喜。明时登骥騄，驽马但垂耳。自非冀北姿，莫羡追风驶。便欲解衣冠，躬耕向桑梓。终怀葵藿恋，不慕沮溺诡。潜阳动原隰，白日暧兰芷。埘鸡戒晨鸣，客子驾行李。萦纡越巘崿，浩荡涉风水。淹留具区北，信宿沧江圯。维时连年歉，道路多流徙。官司职抚字，黔首皆赤子。陈红太仓米，丰年所储偫。为民备乏困，朝廷岂私此。推余补不足，兹实王政始。臣子宜奉承，天威不违咫。柰何簿书曹，暴慢蔑至理。苟云出纳吝，当闵觳觫死。呜呼草莽露，惨恻沟渎委。闻之犹鼻酸，见者宜颡泚。踰淮入大河，凄凉更难视。黄沙渺茫茫，白骨积荒藟。哀哉耕食场，尽作狐兔垒。太平戢干戈，景物未应尔。意者斯人徒，纵欲扰天纪。鬼神赫震怒，咎戾良有以。去年人食人，不识弟与姊。至今盗贼辈，啸聚如蜂蚁。长戈耀白雪，健马突封豕。岂惟横山泽，巳敢剽城市。途行绝稀少，空车但墙倚。身行须结集，一寐四五起。牧民岂无人，司寇亦有氏。阵车不驱驰，大田无耒耜。邦家禄食恩，岂为臣奉己。山东古要地，燕赵犹唇齿。况兹南北冲，津梁通远迩。属当全盛时，四海同一轨。庙堂多稷契，振举无遗弛。勿云疥癣微，不足成疮痏。滔天起滥觞，炎冈发星炬。虞朝有分北，汉庭烦直指。农夫植嘉谷，所务诛稂秕。耕耘苟失时，雨露空沾洒。威怀岂异任，守令职非痹。端能慎黜陟，此辈何足弭。故乡隔山川，前途塞荆枳。青徐气萧索，河济俱泥滓。痛哭贾生狂，长叹漆室悝。何当天门开，清问逮下俚。
过东昌有感,元末明初,刘基,夜发高唐湾，旦及东昌郭。乔树拂疏星，霜飞月将落。仰观天宇清，平见原野廓。白杨号悲风，蔓草杳漠漠。但见荆棘丛，白骨翳寒箨。圣道县日月，斯人非虺蝁。教养既迷方，欲炽性乃凿。展季骨巳朽，清风散藜藿。弦歌灭遗音，茧丝尽笼络。鸱啸魍魉凭，螽鸣草虫跃。遂令一变姿，化为蹠与蹻。况闻太行东，水旱荐为虐。饥氓与暴客，表里相倚著。赈恤付群吏，所务惟刻削。征讨乏良谋，乃反恣剽掠。坐令参苓剂，翻成毒肠药。今年秋租登，行止稍有托。余波尚披猖，未敢开一噱。但恐习俗成，何由返初昨。藩宣有重寄，胡不慎远略。往者谅难追，来者犹可作。歌诗附里谣，大猷希圣莫。
晨诣祥符寺,元末明初,刘基,上马鸡始鸣，入寺钟未歇。草际起微风，林端淡斜月。僧房湛幽寂，假寐待明发。松径断无人，经声在清樾。
发安仁驿,元末明初,刘基,鸡鸣发山驿，天黑路弥险。烟树出狷声，风枝落萤点。江秋气转炎，嶂湿云难敛。伫立山雨来，客愁纷冉冉。
初食槟榔,元末明初,刘基,槟榔红白文，包以青扶留。驿吏劝我食，可巳瘴疠忧。初惊刺生颊，渐若戟在喉。纷纷花满眼，岑岑晕蒙头。将疑误腊毒，复想致无由。稍稍热上面，轻汗如珠流。清凉彻肺腑，粗秽无纤留。信知殷王语，瞑眩疾乃瘳。三复增永叹，书之遗朋俦。
早发建宁至兴田驿,元末明初,刘基,鸡鸣戒晨装，上马见初日。露泫叶尚俯，雾重山未出。客途得霁景，缓步非纵佚。矧兹岁有秋，高下俱颖栗。牛羊散原野，鹅鸭满阡陌。怀抱既夷旷，神情自清谧。寒花蔓篱落，候虫响曚密。霞标青枫林，雪绽乌桕实。幽览虽云遽，佳趣领巳悉。我行固无期，况乃尘事毕。
题朱孟章虞学士送别图后,元末明初,刘基,秋郊一杯酒，握手念将离。落日照野水，凉风生树枝。今朝重相忆，青山如旧时。鬓毛非松柏，争得不成丝。
在永嘉作,元末明初,刘基,高屋集飞雨，萧条生早寒。我来复几时？明月缺巳团。浮云蔽青天，山川杳漫漫。狐狸啸悲风，鲸鲵喷重澜。孤雁号南飞，音声悽以酸。顾瞻望桑梓，慷慨起长叹。愿欲凌风翔，惜哉无羽翰。中夜百感生，展转不遑安。枯荷响西池，槁叶鸣林端。寥寥天宇空，冉冉时节阑。举俗爱文身，谁识章甫冠？河流未到海，平陆皆惊湍。旗帜满山泽，呜呼行路难。
癸巳正月在杭州作四首 其三,元末明初,刘基,徘徊西湖上，怆悢有所思。所思不可见，涕泪下沾衣。死生一瞬息，逝者安可追。狼曋信君子，李陵非男儿。
癸巳正月在杭州作四首 其四,元末明初,刘基,锻铁当用椎，析薪当用斧。拔蓼而植荼，去辛还得苦。峨峨九阳门，卫以豹与虎。微微蝼蚁忱，郁郁不得吐。
登卧龙山写怀二十八韵,元末明初,刘基,暮春寺雨余，原野皆秀色。流云暧芳甸，惠风畅轻翼。公崇冈低垂，崇冈缅登陟。山川纠纷错，疆畎互纡直。凄凉神禹穴，偪反句践国。玉简閟玄缄，铜牛启雄德。霸气浩江河，王风散荆棘。感今情轸郁，怀古心怆恻。东溟尚波涛，中原未耕织。无能事萧曹，妄意追契稷。蹇产魂屡迁，逶迟足犹侧。良辰复几何，白日忽中昃。周流睨圆方，俯仰观动植。有水必趋东，无星不拱北。宗社固神灵，至尊实恭默。殷王伐鬼方，尚期三年克。苗顽负险阻，终竟膺窜殛。天戈向无前，况乃诛鬼蜮。窃闻海滨民，决眦疾狂慝。荷殳思一奋，所惧官未识。朝廷鉴往辙，中道诛贪愎。主将敦书诗，志士愿尽力。诸公总英俊，矫矫百夫特。愚生谅疏拙，千虑冀一得。农人奉壶浆，迟尔殄蟊贼。采薇戒怀归，伐檀惭素食。白云在青天，可望不可即。浩歌梁甫吟，忧来凭胸臆。
赠柯遂卿一首,元末明初,刘基,雷霆蛰神威，妖蜃跃海滨。将军战败死，玉帐空无人。腥涎之所被，蛭螾皆蛇鳞。天弧不张弦，民情曷由申。县讲亦令典，奉行在明仁。谁令奸宄徒，并缘逞顽嚚。俄然齿发躯，化作豺狼身。剽金既无畏，况复枉平民。壮哉柯夫子，义气冲九旻。曳裾公府门，抗论回星辰。坐令霜雪间，朽骨生阳春。晲视夸毗儿，精魂散飞尘。我忽耳闻之，肝胆张轮囷。安得似卿辈，落落千百人。出应休明时，翊赞皋陶臣。旌别鸾与枭，再使权衡均。上天意茫茫，感叹空悲辛！
赠周宗道六十四韵,元末明初,刘基,天弓拨其弦，平地跃虎狼。腥风扇九泽，浊雾干太阳。琐琐蚊与虻，亦沸如蜩螗。帝阍隔蓬莱，弱水不可航。蝼蚁有微忱，抑塞无由扬。遥遥草茅臣，怒切忠愤肠。披衣款军门，披腹陈否臧。曰走居海隅，诗书传世芳。感荷帝王恩，禄食厕朝行。走身非己躯，安得缄其肮。走有目击事，敢布之庙堂。永嘉浙名郡，有州曰平阳。面海负山林，实维瓯闽彊。闽寇不到瓯，倚兹为保障。官司职防虞，当念怀善良。用民作手足，爱抚勿害伤。所以获众心，即此是仞墙。柰何纵毒淫，反肆其贪攘。破廪取菽粟，夷垣劫牛羊。朝出系空橐，暮归荷丰囊。丁男跳上山，妻女不得将。稍或违所求，便以贼见戕。负屈无处诉，哀号动穹苍。斩木为戈矛，染红作巾裳。鸣锣撼岩谷，聚众守村乡。官司大惊怕，弃鼓撇旗鎗。窜伏草莽间，股慄面玄黄。窥伺不见人，喘汗走伥伥。可中得火伴，约束归营场。顺途劫寡弱，又各夸身彊。将吏悉有献，欢喜赐酒觞。杀贼不计数，从横书荐章。民情大不甘，怨气结肾肠。遂令父子恩，化作虿与蝗。恨不斩官头，剔骨取肉尝。累累野田中，拜泣祷天皇。愿得贤宰相，飞笺奏岩廊。先封尚方剑，按法诛奸赃。择用忠荩臣，俾之提纪纲。弯弧落鸱枭，薙棘出凤凰。尚可存孑遗，耕稼纳官仓。失今不早计，如水决堤防。而后事堙筑，劳费何可当。走闻疽初生，灼艾最为良。焮成施剜割，所忧动膏肓。边戎大重寄，得人则金汤。龚遂到渤海，盗贼还农桑。张纲入广陵，健儿跪如羊。苟能任仁智，勿使憸邪妨。孟门虽崄艰，可使成康庄。走非慕爵赏，自鬻求荐扬。痛惜休明时，消患无其方。又不忍乡里，鞠为狐兔场。陈词未及终，涕泣下滂滂。旁观发上指，侧听心中伤。天路阻且脩，不得羽翼翔。可怜涸辙鱼，待汲西江长。况有蛟与虬，磨牙塞川梁。旄丘靡与同，载驰徒慨慷。严冬积玄阴，天色惨以凉。众鸟各自飞，孤鸾独徬徨。冥冥丽山云，木叶殷清霜。子去慎所过，我亦行归藏。
遣怀,元末明初,刘基,鸿鹄会高风，拂翼凌云霓。蛟龙不得水，葺鳞困涂泥。惟昔望诸君，一战举彊齐。秦穆伯西戎，能用百里奚。传说筑商岩，太公钓磻溪。韩信寄食饮，孔明躬耕犁。立贤苟无方，曷问鹜与鹥。驱车上太行，峻极不可跻。重云蔽层岑，流潦绝荒蹊。豺狼当我嗥，魑魅向我啼。顾瞻望九州，欲去惑东西。嘉谷委蔓草，良田养蒿藜。乘黄避跛鳖，狐貉骄虎貔。谁言纵壑鱼，竟为触藩羝。长夜起啸叹，邪气凭我脐。梦登舜苍梧，遥望禹会稽。援琴奏将归，日暮增惨悽。盲飙正滃勃，孤凤将安栖。
四月二十二日郊外游得水字,元末明初,刘基,草根蝼蝈鸣，湖上蒹葭靡。繁林袅深绿，清池散圆紫。离居昧节序，陶情赖佳士。泛舟出郊甸，缓涉信所履。壶觞展倡酬，及此晴日美。啸歌望山川，慷慨集悲喜。豺狼未鼎镬，郊野尚多垒。铁衣挂儒冠，好爵建麻屣。吾侪幸味苦，得似道傍李。无思身外忧，适意聊复尔。归云入禹穴，返照射宛委。鸟蹄树有风，帆过烟生水。兴尽各言还，月明城角起。
遣兴六首 其二,元末明初,刘基,积雨兼数旬，天气凉有余。青苔交户庭，始觉人迹疏。地主多闲园，可以种我蔬。儿童四五人，蔓草相与锄。既倦则归休，卧阅床上书。无事且为乐，何者为名誉。
遣兴六首 其六,元末明初,刘基,迂疏乏世用，矫情非所安。投簪谢时辈，聊得心中宽。回首望故乡，枳棘日以繁。譬彼水上萍，随流且盘桓。楼头好山色，晴雨皆可观。未知明朝事，且尽今日欢。
久雨坏墙园蔬尽压帐然成诗,元末明初,刘基,晚岁逼豺狼，漂摇去乡土。囊橐罄留储，釜甑恒若窳。开畦种蔬菜，拨借荷地主。晨兴率童稚，树艺躬伛偻。瓠实正累离，茄花亦争吐。鱼肉方绝交，恃此当醢脯。悲风吹江干，浩荡十日雨。幽泉涌阴窦，高墉坼脩堵。苍蔓压泥沙，朱苞埋宿莽。凄凉紫芝英，乃与朝菌腐。数奇值时危，一饱不敢取。天地有穷愁，每望贫家聚。青苔满颓墙，日暮空倚柱。
次韵和脱因宗道感兴三首 其二,元末明初,刘基,松柏守孤直，不争桃李色。明星在青天，有时化为石。春风车马尘，竟日翳紫陌。宁知禾黍地，旧是王侯宅。蓬莱有仙药，求之不可得。霜风吹林木，岁暮徒怆恻。
次韵和脱因宗道感兴三首 其三,元末明初,刘基,铅刀方用世，挂壁干将闲。剪松养荆棘，匠石空悲酸。驱车陟大行，日暮多险艰。玄冰胶大谷，脱粟贵琅玕。魑魅揽人魂，豺狼食人肝。路远无羽翼，何由得飞还。
渡江遣怀,元末明初,刘基,东风吹沧江，白日照花柳。山川半显晦，积雨晴未久。青阳好气候，群物竞苞剖。农夫荷锄犁，各自登陇亩。鸤鸠鸣相应，陂水光浏浏。天地起戈兵，荆榛塞原阜。兹邦特按堵，庶足憩奔走。故乡有园田，委弃没藜莠。老母年八十，头童齿牙朽。痴儿始垂髫，出入寡朋友。衣衾杂絮毳，羹食乏菘韭。傫然多病身，全家倚糊口。那今更远去，忧念成疾首。千金聘宿瘤，顾谓西施丑。盬车摧太行，骅骝不如狗。况我驽蹇质，困踣畏培塿。济河须巨舫，将焉用罂缶。朱弦絙琴瑟，曷中洪钟纽。剡蒿射犀革，空贻养由咎。巍巍神祖烈，乾坤壤高厚。蠢兹蛇豕俦，乘间恣哮吼。非无熊罴臣，土产分左右。更张吾岂能，习惯彼巳狙。鹿麋曾伤虎，宵迈詟狸蹂。寤言乱心绪，忽若醉醇酒。疏贱等蚍蜉，捐驱复何有。夷吾匪每生，鞠育未宜负。怆恨忆松楸，泪湿蓬鬓垢。道途正艰阻，进退维窊臼。向风一陈情，何由达南斗。
若耶溪杳郭深居精舍,元末明初,刘基,上人好山居，入山惟恐浅。纡余涉渊沄，结搆依㟞嵃。冈峦外挺拔，水木终隐显。其前对鹅鼻，突兀正冠冕。其傍连木禾，积翠森偃蹇。后有狮子岩，崷崒露龈齴。春花炫阳林，秋草馥阴畎。高通云雨过，侧见星斗转。桃源不远求，箕颍安足践。我来三伏凉，羁怀忽如展。谈经道心融，听法俗虑剪。疏窗夜深启，孤月挂遥岘。空濛白毫光，闪铄动崖巘。何当此卜邻，永用辞淟湎。
题杂画卷子,元末明初,刘基,山川出云霓，溪谷藏虎豹。枯树缯绫身，怪石磈礨貌。竹枝如琅玕，烟雨昏幕罩。梅花雪中开，的砾珠磊疱。兰独称国香，姱丽最可乐。荑纤草堪籍，伤覃棘能抓。宋公学元晖，骇兽见腾䶂。老班性嗜酒，藻思发余酵。丹丘泣龙髯，零落江湖棹。颠王食败笔，得米动盈窖。僧明本静者，一艺起众闹。展卷见历历，聊足解喧嗃。裁诗慕韩豪，琐细非所较。
感时述事十首 其一,元末明初,刘基,天王有万国，抚治不能遍。百僚分所司，控制倚方面。旬宣贵浃洽，付托属隆眷。易置苟无恒，勤怠朝夕变。自非勃氏俦，何官匪邮传。矧兹世多故，军府希闲宴。戎机一以失，蚁穴偾台殿。公庭委旧事，书牍呈新选。来者且迟迟，在者同秋燕。偷安待日至，退托从私便。奸贪遂乘隙，民病孰与唁。大臣国柱石，忧喜相连缠。反躬既遗阙，何以率州县？寄与要津人，有舌未宜咽。
感时述事十首 其二,元末明初,刘基,十羊烦九牧，自古贻笑嗤。任贤苟不贰，焉用多人为。师行仰供给，州县方告疲。差徭逮所历，添官有权宜。柰何乘此势，争先植其私。百司并效尤，货贿从横飞。列坐隘公堂，号令纷披离。名称到舆隶，混杂无尊卑。正官反差出，道路不停驰。徇禄积日月，官吏之所希。此辈欲何求，朘剥图身肥。世皇一宇宙，四海均惠慈。盗贼乘间发，咎实由官司。云胡未悔祸，救焚用膏脂。姻娅遂连茹，公介弃草茨。农郊日增垒，良民死无期。天关深虎豹，欲语当因谁。
感时述事十首 其四,元末明初,刘基,豢狗不噬禦，星驰募民兵。民兵尽乌合，何以壮干城。百姓虽云庶，教养素无行。譬彼原上草，自死还自生。安知徇大义，捐命为父兄。利财来应召，早怀逃窜情。出门即剽掠，所过沸如羹。总戎无节制，颠倒迷章程。威权付便嬖，赏罚昧公平。饥寒莫与恤，锐挫怨乃萌。见贼不须多，奔溃土瓦倾。旌旗委曲野，鸟雀噪空营。将军与左右，相顾目但瞠。此事巳习惯，智巧莫能争。庙堂忽远算，胸次猜疑并。岂乏计策士，用之非至诚。德威两不立，何以御群氓。慷慨思古人，恻怆泪沾缨。
感时述事十首 其五,元末明初,刘基,古人有战伐，诛暴以安民。今人尚杀戮，无问豺与麟。滥官舞国法，致乱有其因。何为昧自反，一体含怒瞋。斩艾若草芥，虏掠无涯津。况乃多横敛，殃祸动辄臻。人情各畏死，谁能坐捐身。所以生念虑，啸聚依荆榛。暴寡惮强梁，官政惟因循。将帅各有心，邈若越与秦。迁延相顾望，退托文移频。坐食挫戎机，养虺交蛇鳞。遂令耕桑子，尽化为顽嚚。大权付非类，重以贻笑颦。鼠璞方取贵，和璧非所珍。但恐胥及溺，是用怀悲辛。
感时述事十首 其六,元末明初,刘基,五溪旧三苗，蛇蚓相杂处。其人近禽兽，巢穴依险阻。起居任情欲，斗狠竞爪距。况能识君臣，且不顾子父。所以称为凶，分北劳舜禹。先朝慎羁縻，罔俾来中土。胡为倏而至，驰骤如风雨。见贼但趑趄，逢民辄俘虏。腰缠皆金银，衣被俱绣组。所过恶少年，改服投其伍。农家劫掠尽，何人种禾黍。盗贼有根源，厥咎由官府。任将匪能贤，败衄乃自取。奇材何代无，推诚即心膂。谁哉倡此计，延寇入堂宇。割鼻救眼睛，于身竟奚补。浙西耕桑地，百载安生聚。自从甲兵兴，征敛空轴杼。疲氓真可怜，忍令饲豺虎。追忆至元年，忧来伤肺腑。
感时述事十首 其七,元末明初,刘基,虞刑论小故，夏誓殄渠魁。好生虽大德，纵恶非圣裁。官吏逞贪婪，树怨结祸胎。法当究其源，剪锄去根荄。蒙茏曲全宥，驾患于后来。滥觞不堙塞，滔天谷陵颓。总戎用高官，沐猴戴母頧。玉帐饫酒肉，士卒食菜薹。未战巳离心，望风遂崩摧。招安乃倡议，和者声如雷。天高豹关远，日月照不该。俱曰贼有神，讨之则蒙灾。大臣恐及己，相视若衔枚。阿谀就姑息，华绂被死灰。奸宄争效尤，无风自扬埃。啸聚逞强力，谓是爵禄媒。黎民亦何辜，骨肉散草莱。倾家事守禦，反以结嫌猜。恸哭浮云黑，悲风为徘徊。赤子母不怜，不如绝其胚。养枭逐凤凰，此事天所哀。胡为尚靡定，颠倒陛与颏。春秋戒肆眚，念此良悠哉。
感时述事十首 其八,元末明初,刘基,八政首食货，钱币通有无。国朝币用楮，流行比金珠。至今垂百年，转布弥寰区。此物岂足贵，实由威令敷。庙堂喜新政，躁议违老夫。悠悠祖宗训，变之在朝晡。瞿然骇群目，疑怪仍揶揄。至宝惟艰得，韫椟斯藏诸。假令多若土，贱弃复谁沽。钱币相比较，好丑天然殊。譬彼絺与绤，长短价相如。互市从所取，孰肯要其觕。此理实易解，无用论智愚。矧兹四海内，五载横戈殳。赤子投枳棘，不知所归途。一口当万喙，唇缩舌亦瘏。导水必寻源，源达流乃疏。艺木必培根，根固叶不枯。慎勿庸迩言，扬火自焚躯。尚克诘戎兵，丕显厥祖谟。
感时述事十首 其九,元末明初,刘基,惟民食为命，王政之所先。海鹾实天物，厥利何可专。贪臣务聚财，张罗密于毡。厉禁及鱼虾，卤水不得煎。出门即陷阱，举足遭缠牵。炰炰用鞭箠，冤痛声相连。高牙开怨府，积货重奸权。分摊算户口，渗漉尽微涓。官征势既迫，私贩理则然。遂令无赖儿，睚眦操戈鋋。出没山谷里，陆梁江海边。横行荷䉂笼，方驾列船舷。拒捕斥后懦，争彊夸直前。盗贼由此起，狼藉成蔓延。先王务广德，如川出深渊。外本而内末，民俗随之迁。自从甲兵兴，奄忽五六年。借筹计得丧，耗费倍万千。回忆至元初，禁网疏且平。家家有衣食，畏刑思保全。后来法转细，百体皆拘挛。厚利入私家，官府任其愆。大哉乃祖训，典章尚流传。有举斯可复，庶用康迍邅。
感时述事十首 其十,元末明初,刘基,秦皇县九宇，三代法乃变。汉祖都咸阳，一统制荒甸。豪雄既铲削，疮痍获休宴。文皇继鸿业，垂拱未央殿。累岁减田租，频年赐缣绢。太仓积陈红，圜府朽贯线。是时江南粟，未尽输赤县。方今贡赋区，两际日月竁。胡为倚东吴，转饷给丰膳。径危冒不测，势与蛟龙战。遂令鲇与鲵，掉尾乘利便。扼肮要国宠，金紫被下贱。忠良怒切齿，奸宄竞攀援。包羞屈政典，尾大不可转。圣人别九州，田赋杨为殿。中原一何膴，所务非所先。豳风重稼穑，王业丘山奠。夫征厉末习，孰敢事游燕。哀哉罔稽古，生齿徒蕃羡。一耕而十食，何以奉征缮。长歌寄愁思，涕泪如流霰。
丙申二月别绍兴诸公,元末明初,刘基,劳生属时艰，将老萃忧戚。风尘隘九野，何土为乐国？兹邦控吴越，名胜闻自昔。湖山竞奇丽，物产亦充斥。交游尚质俭，而不事华饰。况有良友朋，时来慰岑寂。全家免寒饿，几欲忘旅客。胡为复舍此，僶俛就行役。轩车远追送，酒至泪辄滴。还乡人所乐，我独愁苦剧。故山有松柏，摧折为荆棘。岂无骨肉亲，太半生死隔。此语不可闻，此景那堪觌。愁情如波涛，澒洞胸与臆。伫立向穹苍，一叹双鬓白。
雨中杂诗四首 其一,元末明初,刘基,久晴思得雨，既雨久复厌。广庭屯阴气，平陆就昏垫。凄风吹人寒，朱火黯无燄。水衣上高墉，泉溜发枯堑。青泥没逵道，寸步不可觇。慷慨成感伤，缠绵积忧念。
雨中杂诗四首 其二,元末明初,刘基,首夏凉风生，朝树结晚色。濛濛细雨交，惨惨原野黑。衡门长藜莠，坏壁穿荆棘。念彼征戍儿，沾湿荷戈戟。囊橐罄留赀，藿菽难充食。供输既乏绝，战斗何时息。巢居者谁子，鼠窜延晷刻。田畴没蓬蒿，无处勤尔力。旻天高寥寥，仰视不可极。
雨中杂诗四首 其三,元末明初,刘基,多雨损万物，草烂麦生耳。青苔独得时，延蔓及堂戺。晨兴视天宇，滴沥殊未已。君子惧陆沉，小人忧饿死。凄凉大将营，鼓缦弧弓弛。朝廷竟知否，盗贼如流水。
雨中杂诗四首 其四,元末明初,刘基,离居感时节，寤寐不遑安。青灯晦壁角，檐溜如崩湍。屈指计日月，殷忧集多端。蛙黾尔何知，叫噪喧草莞。中夜揽衾裯，凄凄阴气寒。凤凰铩羽翼，卑飞避鸱鸢。抚几一长叹，声出心巳酸。
次胡元望郊行诗韵,元末明初,刘基,谁言公馆清，晨气晚未散。岂乏树葱芊，尚有花烂熳。美人隔巷陌，可念不可唤。温温夜光璧，幽丱潜璀璨。鄙夫竞喧哗，达士善大观。世情如秋莲，零落风中瓣。少年喜纷纭，谈笑轻绛灌。进取务出奇，周虑非习惯。逝水难重回，芳时愁坐换。元臣镇方面，边戎仰成算。应怜四郊外，荆棘满耕畔。悽悽忧葵女，恻恻抚床瓘。兴怀增感伤，展转过夜半。起行视青天，星河色凌乱。安能作野马，脱略谢羁绊。
次韵和石末公用元望韵遣兴见寄,元末明初,刘基,鹁鸠劝春耕，桴鼓帖宵逻。抚循余暇日，珠玉生咳唾。时维青阳初，天子在左个。布德顺木令，万国罔不和。禄食自纷纭，抚字谁最课。幅员若金瓯，丝发无璺破。涓溜可摧山，机祸不在大。中夜登高楼，遥瞻太微座。乾坤漭寥落，日月飞鸟过。愤惋空有心，盛时嗟巳蹉。
和石末公种棘用胡元望韵,元末明初,刘基,力役困年侵，种棘代遮逻。豫防苟无失，有地孰敢唾。风条曲抽乙，雨叶细垂个。是时春载阳，土脉如膏和。分疆督艺植，勤惰各有课。挥锄绿烟披，转石苍藓破。稍看萌蘖长，渐睹根株大。结荫冒长堤，开花映高座。猿公不敢窥，貉子那得过。慨慕陶公言，罔俾分阴蹉。
得令字,元末明初,刘基,勾芒发陈根，北斗转东柄。众星各参差，威弧何时正。好生虽圣心，明刑亦王政。哲人慎谋始，斯焉获终庆。徒言两阶舞，可以怀逆命。不见三危山，万里窜枭獍。世德异唐虞，民情好争竞。那无跗扁医，而有膏肓病。波涛地轴臲，虎豹天关夐。雨露当春滋，风霜及秋劲。谁能奉明主，顺天行号令。
正月廿三日得台州黄元徽书有感 其一,元末明初,刘基,世乱网恢恢，斯人亦沦翳。数奇当何如，穷途难为计。盲风振乔木，硕果失其蒂。虎豹落机槛，坐服舆皂制。玄珠迷罔象，白日惨阴曀。涉水水有蛟，入山山有彘。弃马感须无，直道怀柳惠。青冥无羽翼，悲来夜迢递。
正月廿三日得台州黄元徽书有感 其二,元末明初,刘基,结交无疏戚，艰难见平生。金石苟不渝，万里如两楹。重山非云远，邈若辽与荆。嬿婉岂不怀，蛇虺正骄狞。手持故人书，心念故人情。开书问故人，泪下如雨倾。
正月廿三日得台州黄元徽书有感 其三,元末明初,刘基,客从何乡来，遗我尺素书。道路险且艰，故人情有余。妖气晦斗极，黄浊混龙鱼。何荃不为莸，何麟不为貙。殷勤故人心，炯若明月珠。投之千丈泥，万古光不渝。安得致阊阖，以照君王车。
次韵和石末公春雨见寄,元末明初,刘基,愁阴沴阳景，孟春犹苦寒。腾云涌岩岫，落雪蔽江干。街衢溢黄潦，井谷生狂澜。误疑蛙黾窟，中有蛟龙蟠。复忧扶乘日，坐为黄浊漫。顾瞻望四郊，侧足不遑安。却秦慕鲁连，存齐想田单。玄发虽向改，壮心终靡殚。小人务苟且，君子惭素餐。高牙对多垒，肉食徒王官。周纲虽云弛，一匡赖齐桓。莫惊沟浍盈，雨息当自乾。
次韵和石末公春日感怀,元末明初,刘基,下泽潢潦集，幽林光景迟。羁禽有哀响，槁叶无丰姿。粱稊不同亩，世事久当遗。便欲驾扁舟，泛彼湖上漪。慨怀祈招赋，怆恻感遐思。流光逐飘风，去若六马驰。干戈尚杂遝，举目多可悲。步登西城楼，还望东城陴。近悼舂陵吟，远伤鸿雁诗。未能巳怨怒，矧暇防笑嗤。赖有贤大夫，直道人不欺。相期各努力，共济艰难时。
偶兴,元末明初,刘基,劳人怨长途，壮士悲老别。那将望乡心，对此伤神月。凄凉寒风至，惆怅芳草歇。瑶琴无子期，丝弦为君绝。
黄慎之自闽见访夜坐对酌怅然有感四首 其一,元末明初,刘基,故人一为别，七见秋夕月。今日见故人，故人须发新。世情如须发，故人当识察。车轮东北驰，车毂终不移。
郑同夫饯别图诗,元末明初,刘基,江上潮始白，林端霞半紫。微风飏归帆，红叶映行子。芳醪耻金樽，清歌犹在耳。马鸣不见人，愁来若流水。
为本大师题唐临晋帖,元末明初,刘基,乾符天子万机暇，宫中扈从多儒冠。玉堂开宴出晋帖，翠气荡摇山雪寒。侍臣模写各臻妙，碧树琼柯相照耀。令孜嗟叹至尊喜，内官拜舞宫娥笑。日斜宴罢归内园，外门有事人不言。君不见关东夜飞赤白丸，昭陵玉匣秋风酸。
题钟馗役鬼移家图,元末明初,刘基,髯夫当前黧妇后，腊鬼作粮驱鬼负。虹霓可驾雷可车，胡为役鬼来肩舆？乃知老馗未公正，怙威植私干律令。玄云沈阴鬼怪多，馗乎馗乎奈尔何！
为王辅卿郎中题雪滩寒雁图,元末明初,刘基,云茫茫，水浪浪，林木脱叶无稻粮。乌啼雁叫天苍凉，岁云莫矣江山长。有竹有竹在高冈，三株冻折两复僵，小禽悲飞不能扬。苍梧悠悠隔沅湘，欲往从之川无梁。愿披寒霄见朝阳，勿令嗷嗷伤我肠。
画竹歌为道士詹明德赋,元末明初,刘基,我所思兮在潇湘，苍梧九疑渺无际，但见绿竹参天长。上有寒烟凝不飞，下有流水声琅琅。中有万古不尽离别泪，化作五色丹霞浆。穿崖贯石出厚地，风吹露涤宵有光。我欲因之邀凤凰，天路脩阻川无梁。孰知画史解人意，能以造化归毫芒。虚堂无人白日静，使我顾盼增慨慷。玄霜惨烈岁将宴，鼪啼鼯叫天悲凉。我所思兮杳茫茫，山中紫笋春可茹，归来无使遥相望。
辛卯仲冬雨中作二首 其一,元末明初,刘基,江城积阴愁玄冬，千家万家云水中。乌啼黄昏雁叫夜，鼓角惨澹愁悲风。青灯无光掩关坐，饥鼠相衔啼过我。读罢残书有所思，冻雨霏霏泪交堕。
辛卯仲冬雨中作二首 其二,元末明初,刘基,岁云暮矣风萧萧，木叶脱落惟空条。云浓雨细白日短，惨惨不辨昏与朝。雨中行人足斛觫，去与公家制戎服。中原豺虎正横戈，天寒风急柰尔何。
悲杭城,元末明初,刘基,观音渡头天狗落，北关门外尘沙恶。健儿披发走如风，女哭男啼撼城郭。忆昔江南十五州，钱塘富庶称第一。高门画戟拥雄藩，艳舞清歌乐终日。割膻进酒皆俊郎，呵叱闲人气骄逸。一朝奔迸各西东，玉斝金杯散蓬荜。清都太微天听高，虎略龙韬缄石室。长夜风吹血腥入，吴山浙河惨萧瑟。城上阵云凝不飞，独客无声泪交溢。
夏夜台州城中作,元末明初,刘基,江上火云蒸热风，欲雨不雨天瞢瞢。良田半作龟兆坼，粳稻日夕成蒿蓬。去年海贼杀元帅，黎民星散劫火红。耕牛剥皮作战具，锄犁化尽刀剑锋。农夫有田不得种，白日惨淡衡茅空。将军虎毛深玉帐，野哭不入辕门中。健儿斗死乌自食，何人幕下矜奇功。今年大军荡淮甸，分命上宰麾元戎。舞干再见有苗格，山川鬼神当效忠。胡为旱魃还肆虐，坐令毒沴伤和冲。传闻逆党尚攻剽，所过丘垄皆成童。阃司恐畏破和议，斥堠悉罢云边烽。杀降共说有大禁，无人更敢弯弧弓。山中悲啼海中笑，蜃气绕日生长虹。古时东海辟孝妇，草木枯瘁连三冬。六月降霜良有以，天公未必长瘖聋。只今幅员广无外，东至日出西太蒙。一民一物吾肺腑，仁者自是哀鳏恫。养枭殈凤天所厌，谁能抗疏回宸衷。夜凉木末挂河汉，海峤月出光玲珑。仰视皇天转北斗，呜呼愁叹何时终。
题释骖图,元末明初,刘基,关中小儿勇而竞，玉帐貔貅三百乘。焉知道上十二牛，皇天默佑周同姓。绛宫大厉吼如雷，墨车载甲光照䋿。鹰腾二陵间，剑锋白皑皑。壮士百战脑涂地，元帅束缚坐草莱。俘囚有血堪衅鼓，自分残膏染齐斧。万死一生直望外，岂意片言由内主。鸿雁曾伤弓，尚为空弮愁。犀兕脱匣出，闻呼肯回头。河边解骖徒谫谋，舟中稽首心悠悠。济河封尸勿云晚，此事终作晋国羞。君不见夫差违子胥，空洒姑苏泣。丈夫深戒妇人仁，养虎遗患悔莫及。
题钱舜举马图,元末明初,刘基,吴兴公子雅好奇，欲把丹青竞天巧。花蜂柳莺看巳足，貌得骅骝图更好。浪花满身蹄削諲，两耳抽出春笋尖。风鬉欲拂九霄雾，隅目似挂高秋蟾。昨者王良失鞿鞚，封狼咆哮蛇豕閧。天闲乘黄越在野，出车未见歌南仲。呜呼，安得此马背负郭令公，扫清四海归奏明光宫。
题陆放翁卖花叟诗后,元末明初,刘基,君不见会稽山阴卖花叟，卖花得钱即买酒。东方日出照紫陌，此叟巳作醉乡客。破屋含星席作门，湿萤生灶花满园。五更风颠雨声恶，不忧屋倒忧花落。卖花叟，但愿四海无尘沙，有人卖酒仍卖花。
为包与直题太一真人图,元末明初,刘基,太一真人庞眉须，不知所持何代书。既不学昴星，降精下辅隆准公。又不学傅说，请帝通梦寐左右。商王陈范谟，眇然一叶莲花荂。清秋风吹落泥涂，红凋粉瘵不可扶。君何为乎以为桴，荡漾九河凌五湖。誇耀水伯惊天吴，坐令文成五利之辈假借神圣欺庸愚。灵旗风翻壮荆符，獐鹿无鬼夫何辜。汉宫天禄连石渠，金釭衔璧丽绮疏。青藜有燄如美蕖，何不分饷依光夜绩之徐吾？高堂耽耽县画图，作歌一笑骇里闾。
为戴起之题猿鸟图,元末明初,刘基,巴东之西巫山高，连峰插天关健牢。中有怀陵簸谷之波涛，藤萝杳冥风怒号。人迹不到神鬼逃，但见野猿沙鸟群相嘈，聱耴百窍摇岩嶅。此景可闻不可遭，尔何为乎貌以毫毛，嗟哉用心无乃劳。江盘峡束雷雨昏，崩崖死树缠古根。玄猿抱儿随白猿，长臂婹袅相攀援。舔睒谲诡趠腾骞，县柯攫石坠且掀。上有满月如赪盆，筼筜桃枝寒自蕃。嘉实不食凤高翻，但见娥皇女英之泪痕。势穷险尽原野辟，落日乌鸦绕云黑。荻花茫茫芦叶赤，前飞鸹鸧后凫鹢。潇湘洞庭烟水碧，驺虞鸑鷟无颜色。还君此画长太息，独立看天泪沾臆。
题群龙图,元末明初,刘基,世间万类皆可睹，茫昧独有鬼与龙。此图画龙二十四，状貌诡谲各不同。得非物产有异种，或曰神变无常踪。一龙揵尾欲上木，足爪犹在奫沄中。一龙出穴饮涧底，头上飞瀑泻白虹。前有一龙巳在云，顾视厥子扬双瞳。浪波鱼鳞沓谾豅，日车坱圠天无风。中庭两龙忽相逢，须眉葩髿如老翁，便欲角抵争雌雄。西望积石接崆峒，白龙擘石窥流潨。河伯远遁虚其宫，屈蟠睡者何龙钟，老物用亢时当终。峡外六龙狞以凶，矜牙舞爪起战攻。咬鳞嚼甲含剑锋，陷胸折尾波血红，之死弗悟人谁恫？一龙引吭将欲从，回环睢盱未敢通。最后一龙藏于埪，睥睨胜败非愚蒙，无乃有意收全功。云中弄珠劳尔躬，不如卧沙之从容。龙子学飞力未充，母在下视心憧憧。何物一角额准隆，觓然出洞若蛇虫。有龙接之自巃嵷，恐是巩穴王鲔公，皮骨始蜕形犹蒙。两龙归来倦不翀，痴龙攀石身巳癃。蚴蚪偃蹇歘腾冲，蜿蟺攫跃鬐发茸，呿呀奔拿曲如弓。百态并作何纷庞，是耶非耶孰能穷。画师昔有僧繇工，能令真龙下虚空。安得伶伦截竹筒，吹之呼龙出石谼，使我一见开昏瞢。
为丘彦良题牧溪和尚千雁图,元末明初,刘基,往时惠崇画芦雁，对之如在江湖游。只今此图又精妙，中有千里潇湘秋。乃知浮屠性多巧，意匠不与凡夫俦。吴松江长具区阔，天目虎丘青一发。西风九月粳稻黄，朔雁飞来翼相戛。农夫苦饥雁独饱，此意画师应识察。近者分明辨羽毛，远者缥缈瞻秋毫。或乘飘风入烟霄，或翳落日沉隍濠。起如武侯布八阵，集如万舞回旌旄。眠沙卧草鸣且翱，喋呷藻荇乱蓬蒿。禾空穗尽却归去，紫塞漠漠春云高。我家南山限苍岭，雁飞不到川路永。深林大谷蛇豕盛，愁向他乡抚虚景。人言鸿雁比弟兄，我有兄弟隔两城。题诗卷画谢客去，无使感怆伤中情。
雨中寄用章上人,元末明初,刘基,月盈复魄巳过五，不见白日长见雨。美人娟娟隔巷陌，会面不得徒延伫。若邪当门泉涌础，仲蔚蓬蒿塞环堵。阴风向人作秋气，芳草日夕成宿莽。玄圭上天禹穴闭，苍水使者今何许？玉京群仙翳烟雾，弱水西流隔玄圃。女夷鼓歌不自觉，朱凤翅湿那能举。自从干戈起淮甸，天下无处无豺虎。征敛频烦转输急，更有何乡为乐土。翳桑饿人谁复数，思家远客空悽楚。半生身世付浮云，独立看云百忧聚。晚来天南横绛虹，雨势未已愁雷公。井蛙谷鲋俱得意，泛滥潢潦登穹隆。方外文章谁最好，后有懒公前笑老。裁诗忽漫寄中情，万事茫茫听苍昊。
玉涧和尚西湖图,元末明初,刘基,大江之南风景殊，杭州西湖天下无。浮光吐景十里外，叠嶂涌出青芙蕖。百年玉气散荆棘，惟有歌舞留欢娱。重楼峻阁竞铅黛，媚柳娇花使人爱。老僧不善儿女情，故作觕豪见真态。想其泚笔欲画时，高视画工如小儿。千岩万壑吾意匠，夸娥巨灵吾指麾。却忆往年秋雨夕，画舫冲烟度空碧。苍茫不辨云与山，但觉微风响芦荻。须臾冷月迸深雾，时见松杉半昏黑。开尊命客弹焦桐，扣舷大笑惊海童。鲛人唱歌鱼鳖应，水底影动双高峰。只今倏忽成老翁，可怜此乐难再逢。愁来看画欲自适，谁知感生愁转剧。
题富好礼所畜村乐图,元末明初,刘基,我昔住在南山头，连山下带清溪幽。山巅出泉宜种稻，绕屋尽是良田畴。家家种田耻商贩，有足懒踏县与州。西风八月淋潦尽，稻穗栉比无蝗蟊。黄鸡长大白鸭重，瓦瓮琥珀香新篘。芋魁如拳栗壳赤，献罢地主还相酬。东邻西舍迭宾主，老幼合坐意绸缪。山花野叶插巾帽，竹箸漆椀蒹瓷瓯。酒酣大笑杂语话，跪拜交错礼数稠。或起顿足舞侏儒，或坐拍手歌瓯篓。倾盆倒榼混醯酱，烂熳沾渍方未休。儿童跳跃助諠噪，执遁逐走同俘囚。出门不记舍前路，颠倒扶掖迷去留。朝阳照屋且熟睡，官府亦简少所求。宁知宴安含酖毒，耒耜一变成戈矛。高门大宅化灰烬，蓬蒿瓦砾塞道周。春燕营巢在林木，深山露宿随猿猴。三年避乱客异县，侧身天地如浮沤。亲朋阻隔童仆散，疏食水饮不自谋。有时惝恍梦闾里，惊觉五内攒百忧。君家画图称绝妙，鉴别曾遇柯丹丘。想应临榻出秘府，笔意精到世罕俦。村歌社舞自真率，何用广乐张公侯。太平气象忽在眼，令我感怆涕泪流。近者乡人来报喜，今岁高下俱有秋。豺狼食饱卧窟穴，军师巳运招安筹。人情自古共怀土，况乃霜雨凄松楸。神龟且被预且困，予所弗念天我尤。积薪厝火非远计，谁能献纳陈嘉猷。长江波浪接淮泗，白日惨澹腾蛟虬。天下农夫总供给，陇亩不得安锄耰。市中食物贵百倍，一豕之价过于牛。鱼盐菜果悉卖米，官币束阁若赘瘤。朝餐仅了愁夕膳，谁复有酒浇其喉。循环天运往必复，邪气暂至不远瘳。此生此景须再睹，引领怅望心悠悠。
为启初门和尚题山水图,元末明初,刘基,天下名山随处有，画图流传亦良久。祗园道人展横幅，观者称誇同一口。苍梧九疑高插天，卷而怀之不盈手。巨灵惊呼盘古怒，地轴坱圠昆仑剖。太阳出海开杳冥，嶓冢岷峨大如斗。华轩无人清昼闲，恍然置我匡庐间。金轮迥出牛女上，远近罗列千云鬟。江花野竹青锦斑，嵌岩断石蛟鼍颜。冈盘谷转绝径路，但见湖水回琼环。白沙洲暖春风起，南船挂帆北船舣。吴波不尽芳草外，楚岫半入长烟里。夜深小龙行雨归，宫亭月落彭郎矶。旌阳步虚卢老和，杂佩散作虹蜺飞。百年尘世真梦寐，回首旌旗塞天地。旧游何处成渺茫，一曲狂歌数行泪。青丘弱水迷方壶，武陵桃源今有无？瑶台三岛消息断，安得羽翼归清都。
题赵学士松图　,元末明初,刘基,赵公拈笔作古松，平地跃出三青龙。蜿蜒不上霄汉去，爽飒长留烟雨浓。前朝美人斗草处，犹有当时数株树。江亭六月凉如秋，应与此图相对愁。
题李陵见苏武图,元末明初,刘基,中原无书羝不乳，狐裘蒙茸柰何许。老身汉节死生俱，地角天涯见明主。金鞍骏马空故人，相看一笑增悲辛。悲来风沙吹上马，河水东流日西下。
长平戈头歌,元末明初,刘基,长平战骨烟尘飘，岁久遗戈金不销。野人耕地初拾得，土花渍出珊瑚色。邯郸小儿强解事，枉使泥沙埋利器。四十万人非少弱，勇怯贤愚一朝弃。阴坑血冷秋复春，朽壤食尽苍蛇鳞。湮沦长愧杜邮剑，废坠空忆桩喉人。故垒中宵鬼神入，云愁月暗戈应泣。呜呼，当时岂无牧与颇，戈乎不遇可柰何！
钱王箭头篇,元末明初,刘基,鸱夷遗魂拗余怒，欲取吴山入江去。雷霆劈地水群飞，海门扶胥没氛雾。英雄一怒天可回，肯使赤子随鲛鲐。指挥五丁发神弩，鬼物辟易腥风开。三百年来人事改，涛落沙平箭空在。石梁饮羽未足誇，蜀国三犀漫欺绐。近闻黄河水乱流，青徐一半悲鱼头。安得壮士斡地轴，为拯斯民涂炭忧。
次韵和石末公七月十五夜月蚀诗,元末明初,刘基,招摇指坤月望日，大月如盘海中出。不知妖怪从何来，惝恍初惊天眼昳。儿童走报开户看，城角咿呜声未卒。蟾逃兔遁漠无踪，璧陨珠沉一何疾。丈夫愕视隘街巷，妇女喧呼动圭筚。辉辉稍辨河汉沬，耿耿渐明荒冢漆。百官袍笏群吏趋，伐鼓撞钲仍设韠。赤水难令罔象求，渑池莫效相如叱。升檐变阁到空旷，瓂掩氛祲殊靡毕。广寒桂树劫火烬，借问嫦娥有何术。今年下土困炎沴，草木焦枯野萧瑟。蓱号暍死龙甲焮，赤熛当衢挂萍实。光芒照灼玄武烂，谁复琐琐怜蚌鹬。今夜慝作最差异，天道幽微孰能诘。太阴配日宰臣象，无乃常刑多纵轶。近来营垒遍宇内，羽林惨澹空铁锧。荒郊废市何所见，夔罔蛟蛇兼蚤虱。此皆在地不在天，未若虾蟆狡而獝。黄文结邻上诉帝，赐以小戎骖牡骘。剖蟆洗魄还月光，再起咎繇明典秩。返蟾归兔复纤阿，万古游尘避清跸。
再用前韵,元末明初,刘基,虞渊谽谺纳归日，金枢吐月相承出。初离积水看若飞，稍映微云盼犹眣。是时蓐收肇视政，莎鸡振羽鸣蜩卒。姮娥靓妆觐玉帝，坎轲中途婴祸疾。旅人苦热爱清凉，快睹光辉满蓬荜。愿开宝鉴照覆盆，岂拟瘴尘昏点漆。隋珠惭固重革匮，和璧嗟蒙韎韦韠。吴罡树折不自谋，纤阿马弱无人叱。三足蟾惊入坎洼，八窍兔走罹罝毕。围灰破晕谩传方，屑玉补凹空著术。雷公骇惧罢灵鼓，湘女幽忧舍鸣瑟。故老谓是虾蟆精，潜伏奸妖营口实。羲和尸位罔闻知，可以人而不如鹬。往岁威弧弛其彀，蛇豕陆梁谁复诘。高牙大纛拥藩垣，肠断吞声受陵轶。江淮汹涌湖浙沸，骸骨成山连鬼锧。万姓喁喁釜里鱼，百官蠢蠢裈中虱。黄茅白苇弃贤良，赤绂玄裳宠狞獝。昊穹示变盍警畏，惟德动天天有骘。况今旱魃又为厉，东作西成不平秩。安得缄辞伏阊阖，圣主如闻应驻跸。
泾县柬宋二编修长歌,元末明初,刘基,浙东行人过江左，正值蕤宾之管吹轻葭。阴气黯黕天地闭，仰面不见扶桑鸦。谷风哀鸣灌木应，雨脚四垂如乱麻。崩湍涌溜汩奔会，平地碾齧作臼洼。便疑桑田变沧海，流水荧眼无津涯。菅茅披猖黄竹拜，蛙黾狼籍助喧哗。满路青泥杂陨箨，局缩畏触蛭与蛇。破瓦荒畦旧市井，荆榛秽奥巢麇䴥。翠眉蝉鬓转蓬去，颓墙缺甃劫火煆。善淫祸福不可料，韶艳夭阏令人嗟。丛祠佛殿总销歇，但见木偶眠泥苴。前度长洲绝短涧，舆从沾湿水没胯。寒飔瘆瑟透衣袖，虽有毡盖那能遮。水边老鹳学人立，鹭鸶侍傍如小婐。废田蔓草结旌旆，农夫尽化为虫沙。布谷不知时事异，劝耕终日声查查。晚来雨歇到泾县，只有蒿荻无人家。县官趋迎入公廨，筋挛骨解肉半麻。萧条破灶冷灰灺，饥童冻口张唅呀。滹沱麦饭那能致，新丰酒醪何处赊。古称悲歌可当哭，莫怪笑谑同儿哇。夜深月出照庭树，鬼燐一似青莲华。惊魂遁魄稍归舍，收入志虑无令邪。愁云苦雾子规叫，起坐更盼羲和车。
芳树,元末明初,刘基,蔚彼芳树，生于兰池。景风昼拂，荣泉夜滋。烨如其光，炫于朱曦。含华吐芬，嘤鸣满枝。君子有酒，以遨以嬉。羽觞交横，吹竹弹丝。相彼草木，允惟厥时。良辰易徂，能不怀思。沛其迈矣，其谁女悲？
上陵,元末明初,刘基,零雨霏霏，亦降于桑。怆悢中怀，念昔先皇。惟昔先皇，创业孔艰。寤寐兴怀，能不永叹。精灵安所，体魄焉依？幽明隔绝，曷巳其思。堂堂梓宫，在彼高冈。霜露是萃，能不慨伤。礼起由情，将情繄物。溥斯索矣，庶其罔阙。郊社既虔，宗庙孔威。上陵是申，式昭孝思。
将进酒,元末明初,刘基,有酒湛湛，亦盈于觞。酌言进之，思心洋洋。亦有兄弟，在天一方。安得致之，乐以徜徉。有酒在尊，既旨且清。何以酌之，有觓其觥。岂不欲饮，惜无友生。怆悢伤怀，曷云其平。兄弟之合，如埙如篪。朋友既比，如纲如维。死丧急难，是责是庇。今日有酒，如何勿思。人亦有言，解忧惟酒。载惛载呶，亦孔之咎。我觞维琼，我斝维玖。以乐兄弟，以宴朋友。
巫山高,元末明初,刘基,巫山高哉郁崔嵬，下有江汉浮天回。深林日月照不到，洞谷阖辟生风雷。危峰半出赤道上，落日猿狖鸣声哀。虎牙赤甲斗雄壮，风气以之而隔阂。楚王遗迹安在哉？但见麋鹿跳蒿莱。当时忠臣放泽畔，乃与靳尚相徘徊。山中妖狐老不死，化作妇女莲花腮。潜形谲迹托梦寐，变幻涕泪成琼瑰。神灵震怒不可祷，云雾惨淡昏阳台。猛风吹雨洗不尽，假手秦炬歊飞灰。精诚感应各以类，世间妖孽匪自来。君不见商王梦中得良弼，傅岩之美今安匹。巫山何事近楚宫，终古怨恨流无穷。
战城南,元末明初,刘基,朝战城南门，暮战城北郭。杀气高冲白日昏，剑光直射旄头落。圣人以五服限夷夏，射猎耕织各自安土风。胡为彼狂不自顾，而与大国争长雄？高帝定天下，遗此平城忧。陛下宵旰不遑食，拥旄仗钺臣不羞。登南城，望北土。云茫茫，土膴膴，蚩尤祃牙雷击鼓。举长戟，挥天狼。休屠日逐浑邪王，毡车尾尾连马羊。橐驼载金人，照耀红日光，逍遥而来归帝乡。归帝乡，乐熙熙，际天所覆罔不来。小臣献凯未央殿，陛下垂拱安无为。
思悲翁,元末明初,刘基,弱龄轻日月，迈景想神仙。顾往谅无及，待来徒自怜。黄金弃砂砾，劬心鍊丹铅。凿石不得水，沉剑徒窥渊。流光不我与，白发盈华颠。杖策出门去，十步九不前。归来对妻子，尘灶午未烟。干时乏计策，退耕无园田。霜蒲怨青松，逝矢恨惊弦。巳矣复何道，吞声赴黄泉。
圣人出,元末明初,刘基,圣人出，临万方，赤若白日登扶桑。阴灵韬精星灭芒，群氛辟易归大荒。晻暧寒谷熙春阳，枯根发茁畅幽藏。潜鱼跃波谷鸟翔，花明草暖青天长。青天长，圣人寿，北斗轩辕调气候。北辰中居环列宿，八风应律九歌奏，圆方交格神灵辏。圣人出，阳道开。亿万年，歌康哉。
钓竿,元末明初,刘基,斫竹作钓竿，抽茧作钓丝。沧洲日暖波涟漪，绿蒲茸茸柳叶垂，钩纤饵香鱼不知。石鳞激水溪毛动，玉燕回翔竿尾重。大鱼入馔腮颊红，小鱼却放渊沄中。更祝小鱼知我意，长逝深潭莫贪饵。
思美人,元末明初,刘基,雨欲来，风萧萧。披桂枝，拂陵苕。繁英陨，鲜叶飘。扬烟埃，靡招摇。激房帷，发绮绡。中发肤，憯寂寥。思美人，隔青霄。水渺茫，山岧峣。云中鸟，何翛翛。欲寄书，天路遥。东逝川，不可邀。芳兰花，日夜凋。掩瑶琴，闲玉箫。魂睘睘，心摇摇。望明月，歌且谣。聊逍遥，永今宵。
楚妃叹,元末明初,刘基,江汉扬波六千里，上有巫山矗天起。锦衾一夕梦行云，万户千门冷如水。闻道秦兵下武关，君王留连犹未还。山深不见章台殿，汨罗冤泪空潺湲。尚忆前王好驰逐，宫中美人不食肉。回狂作哲须臾间，至今相业归孙叔。楚宫无复如昔人，况有神女如花新。悲来恨新还忆故，谁能断却巫山路？
王子乔,元末明初,刘基,王子乔，乃是髭王之子，皇王之孙。深宫洞房不称意，却驾白鹤寻轩辕。虹蜺为旆云为幡，飘然乘风上昆仑。王子乔，去何之？朝发旸谷暮崦嵫，六龙九凤相追随。穆王西上不得王母诀，胡为元气独尔私？王子乔，去不还。后稷功业委如山，犹有九鼎知神奸。王城日夕生茆菅，尔独胡为白云间？王子乔，空长叹！
走马引,元末明初,刘基,天冥冥，云濛濛，当天白日中贯虹。壮士拔剑出门去，手提仇头掷草中。掷草中，血漉漉，追兵夜至深谷伏。精诚感天天心哀，太一乃遣天马从天来，挥霍雷电扬风埃。壮士呼，天马驰，横行白昼，吏不敢窥。戴天之耻自古有必报，天地亦与相扶持。夫差徒能不忘而报越，栖于会稽又纵之。始知壮士独无愧，鲁庄嵇绍何以为人为！
梁甫吟,元末明初,刘基,谁谓秋月明，蔽之不必一尺翳。谁谓江水清，淆之不必一斗泥。人情旦暮有翻覆，平地倏忽成山溪。君不见桓公相仲父，竖刁终乱齐，秦穆信逢孙，遂违百里奚。赤符天子明见万里外，乃以薏苡为文犀。停婚仆碑何震怒，青天白日生虹蜺。明良际会有如此，而况童角不辨粟与稊。外间皇父中艳妻，马角突兀连牝鸡。以聪为聋狂作圣，颠倒衣裳行蒺藜。屈原怀沙子胥弃，魑魅叫啸风凄凄。梁甫吟，悲以悽。岐山竹实日稀少，凤皇憔悴将安栖？
墙上难为趋行,元末明初,刘基,弱水不可以航，石林不可以车。人生贵守分，墙上难为趋。茫茫八极内，狭径交通衢。纷纷皆辙迹，扰扰论锱铢。焦原诧齐踵，龙颔夸探珠。片言取卿相，杯酒兴剪屠。机事一朝露，妻子化为鱼。林间有一士，蓬蒿翳穷庐。种稻十数亩，种桑八九株。有酒且饮之，无事即安居。孰知五鼎食，聊保百年躯。悠悠身后事，汲汲复何如。
少年行,元末明初,刘基,骏马狐白裘，玉勒黄金羁。宾从如浮云，顾盼生光辉。朝驱紫陌尘，暮醉青楼姬。但见花月好，宁知霜雪飞。荏苒世途异，凄凉瑶草衰。园田皆易主，亲友尽暌违。学书时既晚，躬稼力巳微。岁晏寒风生，倚墙听邻机。逝水不可挽，枯蓬安所依。伫立为尔叹，感我泪沾衣。
独漉篇,元末明初,刘基,独漉复独漉，月明江水浊。水浊迷龙鱼，月明复何如。楚国皆浊，屈原独清。行吟泽畔，哀哉不平。上山采荼，下山采蘖。心在腹中，何由可白？豺狼在后，虎豹在前。四顾无人，魂飞上天。珠玉委弃，不如泥沙。蹑冠戴履，万古悲嗟。
懊憹歌 其一,元末明初,刘基,白鸦养雏时，夜夜啼达曙。如何羽翼成，各自东西去。
懊憹歌 其二,元末明初,刘基,昨夜霜风起，入户复吹帷。儿啼母心酸，母愁儿不知。
懊憹歌 其三,元末明初,刘基,养儿图养老，无儿生烦恼。临老不见儿，不如无儿好。
懊憹歌 其四,元末明初,刘基,食蘖苦在口，食莲苦在心。苦心无人知，苦口泪沾襟。
懊憹歌 其五,元末明初,刘基,男儿初生时，蓬矢桑弧弓。老大却思家，懊恼无终穷。
君子有所思,元末明初,刘基,晨上龙首山，徘徊望咸京。交衢错万井，甲第连公卿。鞍马相照曜，冠盖如云行。扈从金宫归，赐酒银瓮盈。前庭列驺骑，后苑罗倾城。宠极妒心起，欢余骄气生。田窦巧相夺，萧韩互摧倾。快意在一时，报复延戈兵。范雎掉柔舌，穰侯去彊嬴。宁知幽燕客，接踵夸雄鸣。茫茫前车辙，遗迹犹未平。胡为不自悟，坐使忧患并。二疏独何人，千载垂令名？
上山采蘼芜,元末明初,刘基,上山采蘼芜，山峻路迢递。下山逄故夫，悲风生罗袂。忆昔结发时，愿得终百年。变故不可期，中道相弃捐。莲实生水中，石榴生路侧。未尝挂齿牙，中心岂能识。上山采蘼芜，罗袖生芳菲。因君赠新人，莫遣秋霜霏。落叶辞故枝，不寄别条上。白日无回光，谁能不惆怅。
双桐生空井,元末明初,刘基,双桐生空井，井空桐叶稀。叶稀不自蔽，凤鸟将安归。双桐生空井，井泥泉不出。桐根日夜枯，何由伐琴瑟。
玉阶怨,元末明初,刘基,长门灯下泪，滴作玉阶苔。年年傍春雨，一上苑墙来。
秋思,元末明初,刘基,梧桐生碧砌，密叶暗金井。惊心昨夜月，照见栖禽影。
长门怨,元末明初,刘基,白露下玉除，风清月如练。坐看池上萤，飞入昭阳殿。
长相思,元末明初,刘基,长相思，在沅湘，九疑之山郁苍苍。青天荡荡林木暗，落日虎啸风飞扬，欲往从之水无航。仲尼有德而不用，孟轲竟死于齐梁。松柏摧折桂生蠹，但见荆棘如山长。长相思，断人肠。
大墙上蒿行,元末明初,刘基,墙上蒿，方春擢秀何芃芃。炎天六月旱无雨，枝叶枯死随飘风。世情翻覆不可拟，人生有身莫依倚。君不见樊将军，一朝函首西入秦。又不见刘越石，仰天长歌握中璧。三士自残因二桃，子胥终弃吴江涛。世人见机苦不蚤，何不看取墙上蒿。
鸡鸣曲,元末明初,刘基,日将出，鸡先鸣，千门万户听鸡声。美人锦帐愁欲曙，壮士苦心煎百虑。人间百年能几日，日日鸡鸣催日出。一朝过了复一朝，白发萧萧此生毕。齐妃播淑德，感彼虫薨薨。周宣悟姜后，功业光中兴。亦知国家共如此，莫怪鸡鸣催早起。
邯郸才人嫁为厮养卒妇,元末明初,刘基,邯郸有才人，艳色如朝霞。嫁作厮养妇，云鬓埋泥沙。忆昔赵王全盛日，夜夜绮筵张宝瑟。中山美酒盈羽觞，一笑黄金满千镒。繁华过眼如转蓬，故宫禾黍秋芃芃。明珠白璧走函谷，坠簪遗珥空悲风。人生最苦是衰老，白首无归向谁道。荜门夜永月光寒，卧听驽骀龁枯草。
孤儿行,元末明初,刘基,蓬头皲足谁家儿，满面尘埃双泪垂。爷娘弃我不待老，骨肉无人但兄嫂。两身一气不相知，陌路茫茫向谁道。清晨采薪日入归，残羹冷饭难充饥。欲言问兄兄不顾，嫂是他人更奚诉。人生一世为弟兄，同根自合同枯荣。爷娘在日曾眷恋，愿兄回看死人面。
淮南王,元末明初,刘基,淮南王，好神仙。澄心鍊气守自然，收拾真一归中圆。化为五色黄金丸，乘风驾景飞上天。飞上天，逍遥游，八鸾捧毂龙翼辀。虹蜺演纷夹綵斿，上窥九阳下六幽。回头大笑武皇帝，柏梁桂馆空清秋。
东飞伯劳歌,元末明初,刘基,南飞鹧鸪北飞鹄，黄昏鸣鸡白日烛。珊瑚石上栽兔丝，鸳鸯独宿枯桑枝。永夜凉蟾入罗幕，蝉翼不如秋鬓薄。寒塘露莲千叶红，可怜零露空随风。
双燕离,元末明初,刘基,双燕营巢时，双飞复双语。轻盈柳陌风，振迅芹塘雨。巢成近绣帏，双宿更双飞。为蒙主人爱，不信有暌违。四月温风起，榴花发红蕊。拾虫还哺雏，出入无停觜。五月教雏飞，绕巢舞乌衣。侧避蛛丝过，斜萦柳线归。六月雏翼老，分飞各相保。脉脉傍珠帘，依依集兰橑。世事有转旋，陵谷一朝迁。昆明延劫火，甲第化歊烟。带睡惊飞出，风沙两相失。死生不得知，嬿婉从兹毕。回看旧主人，粉黛成灰尘。天高云渺渺，海阔波鳞鳞。荏苒朝还暮，茕茕向何处。毛凋半夜霜，泪滴三春露。露寒霜又浓，憔悴不成容。同心谅难隔，魂魄终相从。
远如期,元末明初,刘基,远如期，近别尚云可，远期能不悲？忆昔辞君出门去，手种庭前松柏树。树今成器人未归，洞房白发秋霏霏。高原有梧隰有槚，待君北邙山石下。
大堤曲,元末明初,刘基,大堤女儿颜如花，大堤堤上无豪家。东家女作西家妇，夫能棹船女沽酒。春去秋来年复年，生歌死哭长相守。君不见襄阳女儿嫁荆州，撞钟击鼓烹肥牛。楼船一去无回日，红泪空随江水流。
白苧词 其一,元末明初,刘基,铿华钟，伐灵鼓，青娥弹丝白苧舞。文竿迎风雉振羽，长袖奋迅若云举。博山雾合春濛濛，玉缸摇火生长虹，翠荡红翻如梦中。
白苧词 其二,元末明初,刘基,暖香结暝娇青春，翠钗珠压光照人。凤箫十二烟雾匀，鸿惊燕娇波龙鳞。玉觞交飞酒如沼，门外斜阳在林杪，宫中沉沉天未晓。
钧天乐,元末明初,刘基,君不见天穆之山二千仞，天帝所以觞百灵。三嫔不下两龙去，九歌九辩归杳冥。我忽乘云梦轻举，身骑二虹臂六羽。指挥开明辟帝关，环佩泠泠曳风雨。明月照我足，倒影摇云端。参差紫鸾笙，响震瑶台寒。我欲听之未敢前，空中接引皆神仙。烟挥雾霍不可测，翠葩金叶光相射。鲸钟虎簴铿鸿濛，撼昆仑兮殷崆峒。扬天桴兮伐河鼓，咸池波兮析木风。遂升泰阶朝玉帝，侧身俯伏当琼陛。讯曰太极拆裂为乾坤，纷纷枝叶皆同根。胡为妄生水火金木土，自使激搏相熬煎？臣闻三皇前，群物咸熙熙，众子戴一父，皞皞无偏私。忽然元气自荡潏，变换白黑分贤痴。蚩尤与黄帝，从此兴戈矛。流毒万万古，争夺无时休。骨肉自残贼，帝心至仁能不忧？帝不答，臣心迷。风师咆哮虎豹怒，银汉汹涌天鸡啼。飙轮撇捩三岛过，海水尽是青玻璃。神奔鬼怪惕惊起，遗音沨沨犹在耳。梦耶游耶不可知，但见愁云漠漠横九疑。
从军五更转 其一,元末明初,刘基,一更戍鼓鸣，市上断人声。风吹鸿雁过，忆弟复思兄。
从军五更转 其二,元末明初,刘基,二更月上城，照见兜鍪光。侧身望山川，泪落百千行。
从军五更转 其三,元末明初,刘基,三更悲风起，树上乌鹊鸣。枕戈不能眠，荷戈绕城行。
从军五更转 其四,元末明初,刘基,四更城上寒，刁斗鸣不歇。披衣出户视，太白光如月。
从军五更转 其五,元末明初,刘基,五更星斗稀，霜叶光烂烂。健儿争先起，拂拭宝刀看。
前有尊酒行,元末明初,刘基,前有尊酒芳以饴，举杯欲饮且置之。丈夫有志可帅气，胡为受此曲糵欺？禹恶旨酒，而玄德上达。桀作酒池，而南巢是蔡。商辛恶来以白日为夜，糟丘肉林相枕藉。瑶台倏忽成灰尘，流毒犹且迁殷民。夫差酗而纳施，楚国酣而放屈。姑苏台上麋鹿游，鄢郢宫中狐兔出。灌夫骂坐，祸延魏其。竹林称贤，神州蒺藜。亡家破国有如此，酒有何好而嗜之！前有尊酒醲以清，酌之白日成晦冥。眼花耳热乱言语，元气耗斁肝胆倾。乃知酒是丧身物，卫武之戒所以垂休声。
隔谷歌,元末明初,刘基,战鼓咽悲风，弓折不可把。弟兄隔谷不相闻，咫尺人间与泉下。丈夫誓许国，杀身非所怜。两心本一气，何能坐相捐。登埤四顾望，慨慷肝胆裂。不见救兵来，但见绕城铁甲光如雪。飞禽在罗网，尚或念其饥。身为高官马食粟，忍见手足居重围？相彼鸿与雁，亦各顾匹俦。挽弓射一猿，群猿拔箭声啾啾。鸟兽且有情，人心独何尤。呜呼，田家紫荆虽微木，不忍听君歌隔谷。
气出唱,元末明初,刘基,今日不乐，振策远游。东上泰山，巍何脩脩。道逢仙人，要我同仇。蒸霞为粮，烹玉为羞。玄英素蕤，光华蔓流。日观菡萏，葩华九州。令我从之，身轻若浮。道以五鸾，翼以两虬。朝翔玄圃，夕止蓬丘。谒见王母，云眉月眸。青娥三千，或舞或讴。风吹琅玕，声如鸣球。杂花并开，莫知春秋。洪崖先生，劝我此留。自揣凡骨，非仙者俦。七情交煎，一触百抽。又病戆僻，无药可瘳。崇崇清宫，荡无涯陬。列仙如沙，不少一沤。王母笑听，拜谢扣头。归来山林，曷标曷钩。熙熙泰和，长乐无忧。
班婕妤,元末明初,刘基,昭阳秋清月如练，笙歌嘈嘈夜开宴。长信宫中辞辇人，独倚西风咏纨扇。倾城自古有褒妲，红颜失宠何须怨。泠泠玉漏掩重门，一点金釭照书卷。
短歌行,元末明初,刘基,凉风西来天气清，云飞水落山峥嵘。发肤剥削棱骨生，鲜芳烟悒成枯茎。百虫哀号百窍鸣，凡有形色皆不平。成之孔艰坏厥轻，羁人含愁起夜行。列星满天河汉横，繁思攒心剧五兵。天高何由达其情，归来托梦通精诚。
燕歌行,元末明初,刘基,霜飞动地燕草凋，沙飞石走天萧条。江河倒影陵谷摇，白日惨淡昼为宵。美人迢迢隔云霄，青冥无梯海无桥。鱼枯雁死星芒消，沉沉思君不自憀。愁如惊风鼓春潮，岁云暮矣山寂寥，梧桐叶落空乾条。昆仑层城阻且辽，苍梧九疑烟雾遥。琼田瑶草芟刍荛，江蓠泽兰成艾萧。登高望远肝肺焦，安得羽翼抟长飙？
苦哉行,元末明初,刘基,鸡不可使守门，狗不可使司晨。驱车梁弱水，日暮空悲辛。我欲乘风谒阊阖，虹蜺弥天云雾合。九关虎豹森骇人，长跪陈辞阍不荅。错石作玙璠，鬼神惊见欺。截梁为欂栌，般垂拊膺泪交颐。冲风结玄冰，道恶不可履。巫咸上天去，泽冻神蓍死。我欲竟此曲，此曲多苦声。鸿雁向天北，因之寄遐情。
起夜来,元末明初,刘基,微月就没银河烂，城乌哑哑夜将半。忧愁不寐揽衣起，仰看明星坐待旦。威弧历落连天狼，两旗欲动风不扬。槐根王侯梦未觉，岂知鸡声堪断肠。
无愁果有愁曲,元末明初,刘基,君不见陈家天子春茫茫，后庭玉树凝冷光。楼船江上走龙阵，宫中只报平安信。酒波滟滟蒸粉香，暖翠烘烟妒娇鬓。无愁老夫貂鼠裘，降旗摇动台城秋。生绡束缚槛车去，始信人间果有愁。
放歌行,元末明初,刘基,鸿鹄抟紫霄，鹁鸠守苞桑。岂惟异所志，羽翼有短长。玄阴变白昼，闇虚侵太阳。一鹿走中原，熊虎竞腾骧。植竿成垒壁，举袂为搀枪。叱咤倒江河，蹴蹋摧山冈。犬牙据险要，瓜瓣割土疆。六奇誇曲逆，三略称子房。磨牙各有伺，裂眦遥相望。龙蛇未分明，智力正争强。孔明鱼得水，毛遂锥脱囊。雾晦豹始变，海激鹏乃翔。嗟尔独何为，抱己自摧藏。
艳歌行,元末明初,刘基,亭亭松柏树，结根幽涧隈。高标拂云日，直干排风雷。曾经匠石顾，谓是梁栋材。明堂未构架，厚地深栽培。荧星入天阙，武库一朝灾。搜求到栎朴，谷赤山城垓。般尔死无人，钩绳付舆台。路阻莫自致，弃之于草莱。天寒斧斤集，岁莫空摧颓。三光无偏照，四气有还回。斲丧在须臾，成长何艰哉。孰知真宰意，怅望使心哀。
门有车马客行,元末明初,刘基,门有车马客，云是故乡人。执手前借问，乡语知情真。自云别故乡，观光京国尘。经商涉代北，薄宦往西秦。绣凤锦鸳鸯，金鞍紫骐驎。结交贵公卿，出入拥众宾。剧孟气方锐，郭解家不贫。但见三春花，宁思秋露晨。断蓬失其根，风沙歘漂沦。前途塞虎狼，故里荒荆榛。昔为横海鲸，今为涸辙鳞。话言未及竟，涕泪各盈巾。居家倚骨肉，出家倚交亲。何当在异县，见此旧里邻。园蔬如蜜甘，市酒若醴醇。悲欢且弃置，生死同苦辛。短歌有深情，情深难具陈。
煌煌京洛行,元末明初,刘基,齐讴且辍唱，吴趍亦停声。请君倾耳听，听我歌洛京。京洛何煌煌，卜宅自周王。五服画九州，兹惟土中央。用文四战地，恃德不恃强。叔世道虽微，灵源泻流长。汉祖殪秦项，定都由子房。马上得天下，继周焉敢当。光武起白水，龙飞扫搀抢。应天顺民心，戡暴安痍伤。冕旒正宸极，圭组崇俊良。功臣列爵土，循吏劝耕桑。诏书报臧马，玉关闭西羌。周严播高风，卓鲁树甘棠。廷无乳虎伏，邑有驯雉翔。涓涓醴泉液，烨烨朱草芳。继体更贤能，守成不踰常。南郊尊上帝，宗祀亲明堂。辟雍养耆德，灵台观祲祥。南宫画元勋，东观昭文章。诗书母后训，淫侈蕃封防。百年天再辟，四帝日重光。倾昃自满盈，宴安生怠荒。刑官窃威柄，义士死道旁。衅积千里草，祸成一星黄。大命始不挚，余晖尚悠扬。典午亦有初，言治称太康。用人混哲否，孽芽出萧墙。兄弟相啖食，同气成豺狼。金墉岂不固，清谈漫洋洋。妖星入太极，胡雏登御床。铜驼荆棘没，寝庙狐狸藏。落日照西城，寒云归北邙。轘辕无人行，伊洛广且长。衰荣若旦暮，道德信金汤。殷勤京洛篇，厥鉴不可忘。
静夜思,元末明初,刘基,静夜思，一思肠百转。啼螀当户听不闻，明月在庭看不见。方将入海剸猛蛟，复欲度岭邀飞猱。胸中倏忽乱忧喜，得丧纷纷竟何是。静夜思，思无穷。天鸡一声海日红，满头白发吹秋风。
冬暖行,元末明初,刘基,孟冬十月暖，桃李花盛开。胡蝶草间出，飞上花枝来。蝶知爱花为花出，不知冬暖无多日。霜风一夕花作尘，坠粉飘黄愁杀人。
节妇吟,元末明初,刘基,凄切复凄切，绿萍初生池水竭。兰根压霜芽不茁，春风泠泠逐秋月。蓼虫食苦甘如酒，卷葹虽生心巳朽。扬州青镜蚀土花，玉匣琼台复何有？君不见人间日月如飞梭，地下相从应始多。
登高丘而望远海,元末明初,刘基,登高丘，望远海。长风簸浪高于山，蓬莱宫阙无光采。云雾翳阳谷，羲和安所之？鲸鲵作队行，鳞鬣如朱旗。精卫衔石空有心，口角流血天不知。登高丘，望远海。弱水浩荡不可航，一望令人玄发改。
江上曲,元末明初,刘基,江上风吹沙石走，江中涛浪如牛吼。鄂君绣被寒无香，江水不如残夜长。
薤露歌,元末明初,刘基,蜀琴且勿弹，齐竽且莫吹。四筵并寂听，听我薤露诗。昨日七尺躯，今日为死尸。亲戚空满堂，魂气安所之。金玉素所爱，弃捐箧笥中。佩服素所爱，凄凉挂悲风。妻妾素所爱，洒泪空房栊。宾客素所爱，分散各西东。雠者自相快，亲者自相悲。有耳不复闻，有目不复窥。譬彼烛上火，一灭无光辉。譬彼空中云，散去绝余姿。人生无百岁，百岁复如何。谁能将两手，挽彼东逝波。古来英雄士，俱巳归山阿。有酒且尽欢，听我薤露歌。
莲塘曲,元末明初,刘基,落日下莲塘，轻舟赴晚凉。偶然花片落，飞出两鸳鸯。
蒿里曲 其一,元末明初,刘基,涧草萋萋泉汩汩，紫兰香老棠梨发。山中无人松柏寒，卧听狐狸啸明月。
蒿里曲 其二,元末明初,刘基,白杨树头风恻恻，寡乌悲啼山月黑。殡宫冷落清夜长，银鸭金凫不堪食。
蒿里曲 其三,元末明初,刘基,山花冥冥啼子规，鸟衔纸钱挂花枝。山中游人莫相笑，君到此中当自知。
古镜词,元末明初,刘基,百鍊青铜曾照胆，千年土蚀萍花黡。想得玄宫初闭时，金精夜哭黄鸟悲。鱼灯引魂开地府，夜夜晶光射幽户。盘龙隐见自有神，神物岂肯长湮沦。愿借蟾蜍骑入月，将与嫦娥照华发。
远游篇,元末明初,刘基,三山六鳌背，翠水扶桑东。鸡鸣上海日，海面玻瓈红。仙人骑鸾凤，呼我游云中。云中有金阙，谓是天帝宫。明星列两藩，琪树光玲珑。太一坐端门，白发映青瞳。授我玉篆文，赤蛇蟠九虹。出入元化先，寿命齐老童。因逢青鸟使，遂造东王公。素女如莲华，歌喉弦管同。顾盼动环佩，振迅若轻鸿。化为五色光，倏然随长风。
神祠曲,元末明初,刘基,路傍古庙壁半斜，雨滴香案堆坭沙。槎牙死树当道卧，树上纸钱犹未化。春秋祭祀知几时，乌鸦得食号相随。人人欢喜得好珓，低昂拜跪山花飞。宁知祸发在旦夕，空村无烟唯瓦砾。庙傍乌鸦亦不来，独留土偶眠苍苔。
巴陵女子行,元末明初,刘基,巴陵女子天下奇，石作心肝冰作脾。生平见义不见巳，抆泪恨杀襄阳儿。临终裂素写怨语，生气犹能起风雨。君不见虎符系颈东海樯，令人愧死巴陵女。
秦女休行,元末明初,刘基,秦家女儿美且都，齿如编贝唇如朱。有生不幸遭乱世，弱肉强食官无诛。兄朝出门暮不返，家人怅望空倚闾。女休闻之肝胆裂，奋臂不惜千金躯。援矛一掷白日撼，仇血上溅天模糊。市人惊噪尘土沸，逻卒奔走驰金吾。有心杀人宁惜死，顾谓女吏何其愚。嫚法长奸谁所致，舍生得义吾何逋。精诚通天天为恻，赦书一夕来宸极。路旁观者咸叹嗟，女休出门无喜色。君不见景升本初之子空是男，亡家破国令人惭。
闺词 其一,元末明初,刘基,戎马关山隔，空闺鬓发华。将何寄消息，江树总无花。
闺词 其四,元末明初,刘基,剔却灯花蕊，从教污翠钿。几回虚报喜，误妾不成眠。
上云乐,元末明初,刘基,混沌结，玄黄开，人生其中，称为三才。一人身有一天地，形质虽异众理该。欲淫物诱滋巧伪，遂使真淳耗斁玄风颓。乃有朝生而暮死者，本根浅短无栽培。惟有西天老胡名文康，自从盘古到今日，不老不少，气体充实如婴孩。性情和易颜色好，恰似初酿匐萄醅。激之而不见其怒，挠之而不见其咍，甘之而不见其喜，苦之而不见其款。所以于物无所忤，于人无所猜，于事无所碍，于艺无所能。不生不死在人世，借问老胡何修得此哉？老胡答言我亦不自解，请说伏羲神农皇帝在日一二事，不知得失汝自挨。伏羲始画八八六十有四卦，罗天网地括五材。老胡不识单与耦，谓是乌曹重叠堆砖坯。仓颉制文字，鬼母夜哭声哀哀。老胡不识点与画，谓是蜗牛之泪萦莓苔。容成隶首造历数，上收坤灵之精爽，下掇乾象之根荄。大挠作甲子，编户星宿来当差。老胡不识一二三四五，但见暖则出，寒则伏，一似虫豸听命霜与雷。羲和常仪占日月，拘束乌飞兔走、翼足相排挼。鬼臾区占星气，指斥王蓬絮，周伯老子、无所藏匿其祥灾。老胡不识金木水火土，但见昊天森列众光怪，大者如缶小者如杯。伶伦截竹作律吕，中间实以葭莩灰。玄问老鬼二十四，俯首受命同舆佁。又用子谷秬黍起度量，教得蠢动狡猾而不呆。老胡不识轻重长短多与寡，但觉饥则食，饱则止，明则起，暗则卧，有力即往倦即回。轩辕黄帝与岐伯，口尝毒药一日生死八九遍，皮肉黑瘦生烟煤。老胡但见颜色差异即不吃，牙齿牢，硬无龇。九天玄女说兵法，风云鸟蛇掌上排。教人斗阋逞雄杰，致使阪泉涿鹿之野，它它藉藉撑枯骸。尔时众贤圣，尾尾相继轰轳濆。雕肝琢肾镂心肺，倾泻精髓通脊脢。攘攘扰扰竞神知，虚名不朽身先隤。惟有老胡混沌无孔窍，不与人世分仇侪。尧舜相传授，四海玉烛无氛埃。老胡随众歌击壤，帝力于我何有哉？汤武行放伐，鹰化为雀驹为裛。龙逢被杀夷叔饿，何如老胡终日瞑坐山之隈。五伯与七国，角力争喧豗。谋臣辨士神出而鬼没，口乾舌拔眉眼。到头毕竟成就者，土坟三尺埋蒿莱。老胡万事皆不理，厓厓坐得四肢百骨如乾柴。所以天地鬼神不怪怒，容得老胡永远在世上，时复一出歌笑呈诙谐。况遇天子圣，德泽浃九垓。青云应吕风应律，遐方感化神民怀。老胡再拜稽首、献天子寿，愿天子与天地相似，老胡岁岁舞蹈玉墀下，跪进玻璃杯。
仙人词 其一,元末明初,刘基,玉府仙人冰雪姿，生来即遣侍瑶池。五云隔断尘凡路，说著人间总不知。
仙人词 其二,元末明初,刘基,上帝宸居俨肃森，九关虎豹立崟崟。群龙自有三珠树，不见扶桑水浅深。
仙人词 其三,元末明初,刘基,东海鲸鲵白昼游，南溟风浪涌吞舟。三山亦在沧波里，自是神仙未解愁。
吴歌 其一,元末明初,刘基,侬做春花正少年，郎做白日在青天。白日在天光在地，百花谁不愿郎怜。
吴歌 其四,元末明初,刘基,蛾眉二八不曾愁，有色无媒郎不留。月里蟾蜍推落地，几时再得广寒游。
吴歌 其五,元末明初,刘基,栽花图作看花人，谁料花开不及春。昨夜狂风今夜雨，为花落得两眉颦。
吴歌 其六,元末明初,刘基,莫信登天不要梯，莫信筑雪可成堤。五更老鸦树上叫，有人则道是鸡啼。
吴歌 其七,元末明初,刘基,树头挂网枉求虾，泥里无金空拨沙。刺漆树边栽枸橘，几时开得牡丹花。
吴歌 其八,元末明初,刘基,六月栽禾未是迟，死中求活是高棋。夕阳若有回头照，遮莫黄昏一饷时。
采莲歌 其三,元末明初,刘基,采得红莲爱白莲，双桡快转怕人先。争知要紧翻成慢，菱叶中间绊却船。
竹枝歌 其二,元末明初,刘基,相思无益莫相思，赢得霜髯换黑髭。明月自圆还自缺，蚌胎瘦减有谁知。
竹枝歌 其五,元末明初,刘基,荣华未必是荣华，园里甜瓜生苦瓜。记得水边枯楠树，也曾发叶吐鲜花。
竹枝歌 其十一,元末明初,刘基,鼋鼍在水虎在山，登山入木早防闲。别有一般真叵耐，虾蟆生在月中间。
江南曲 其一,元末明初,刘基,江北垂杨未爆芽，江南水绿万重花。北人尽道江南好，江南才到便为家。
江南曲 其二,元末明初,刘基,金陵好是帝王州，城下秦淮水北流。惆怅江南旧花月，女儿尽作北歌讴。
江南曲 其四,元末明初,刘基,钱塘胜地作南都，纨绮如云隘广途。想得燕山风雪夜，断魂相语怨西湖。
江南曲 其五,元末明初,刘基,桃叶渡头春水平，莫教城上哓莺声。中原无限英雄泪，并入江南送别情。
江南曲 其七,元末明初,刘基,生长吴侬不记春，乡音旋改踏京尘。丫头小妓相偎坐，众里矜誇是北人。
山鹧鸪 其四,元末明初,刘基,黄茅垄上雨和泥，苦竹冈头日色低。自是行人行不得，莫教空恨鹧鸪啼。
山鹧鸪 其五,元末明初,刘基,鹧鸪元是岭南音，岭北无人识此禽。南人唱歌过岭去，北人相向泪沾襟。
山鹧鸪 其六,元末明初,刘基,山禽一处一般声，不是乡音便动情。多是江南子规鸟，天津桥上对人鸣。
杨柳枝词 其一,元末明初,刘基,多事垂杨管送迎，长条折尽短条生。不知几许东风里，犹带轻烟罥晚晴。
宫怨 其二,元末明初,刘基,何处春风拂苑墙，飞花片片入昭阳。多情尚有池边柳，留得啼莺伴日长。
秋怀 其一,元末明初,刘基,凉夜悠悠，华灯有辉。凄风动林，明月在帷。山川迢迢，游子无衣。瞻彼原隰，零露溰溰。靡草不凋，无木不稀。不睹逝波，焉知昨非。亭亭南山，有蕨有薇。黄华晚荣，紫芝秋肥。岁云莫矣，胡宁不归。
秋怀 其二,元末明初,刘基,陟彼高原，望美中陵。玄商夕振，白露宵零。蔚彼茂草，化为枯莛。我有素琴，玉轸朱绳。弹为阳春，旭日满庭。怆悢兴怀，悲来填膺。子期逝矣，其谁汝听。
秋怀 其三,元末明初,刘基,喓喓草虫，剽剽其股。岁莫如何，尔独良苦。瞻望日月，绵绵我愁。如彼逝矢，一往不留。嗟尔小子，时不再得。匪缗曷鱼，不艺胡稷。萧萧草虫，烈烈其音。岁莫何为，秖觉我心。
秋怀 其四,元末明初,刘基,中庭有枣，累累其实。零露既降，岁事孔疾。循彼阶轩，有鸣蟋蟀。岂其觱发，而不栗烈。南山崒嵂，松柏萧瑟。彼兰斯莸，彼枳斯橘。安得羽翼，载飞载鸣。泛滥八荒，以终永日。
秋怀 其五,元末明初,刘基,有爝者萤，载飞载扬。有倬云汉，载炳其章。白日易徂，玄夜何长。繁思交横，浮念无方。慨怀古人，中心怛伤。离娄冥行，历坎而僵。循墙以趍，虽瞽不伥。猛虎雷咆，斑文在床。妖狐鬼潜，毳裘黄黄。悠悠多岐，荡荡周行。慎尔驰驱，天命有常。
秋怀 其六,元末明初,刘基,夕簟既清，瓶水既寒。浩歌临风，忧来多端。悬崖而栖，瞽以为安。菅茅在门，蒙以为兰。黍稷弗膳，腐鲍是餐。干将挂壁，敝履加冠。宛其悲矣，能不永叹。
秋怀 其七,元末明初,刘基,郁彼晨烟，亦曼于楚。瑟彼枯杨，策策其语。良辰几何，亦既徂暑。溥彼郊原，有禾有黍。凄风夕兴，雁鹜如雨。
秋怀 其八,元末明初,刘基,今日何日，岁聿其秋。候雁北来，星火西流。怀我故乡，道阻且脩。俯察渊潜，仰睇天游。孰翱匪鸢，孰跃匪虬。瞻望日月，中心如抽。岂无美酒，焉得良俦。矢诗不多，聊以解忧。
有鸟一首赠袁尚志,元末明初,刘基,有鸟有鸟，薄言激之。君子至止，何以乐之。有酒湑湑，亦盈于觞。明月照帷，清风满堂。我酒既旨，我仪有秩。言念君子，温如其日。有鸟有鸟，载好其音。君子之洽，如瑟如琴。有棐有翼，有劝有饬。古训是式，大猷是九。有栗者璧，瑕则磨之。有紑者丝，色以讹之。如彼织纴，君子维经。如彼锋刃，君子为硎。无为夸毗，无为戚施。伊我之偾，亦子之痍。此令朋友，交相为助。匪中式孚，俾好作恶。有酒在觞，有琴在堂。酌言鼓之，心焉孔臧。有鸟有鸟，载翾载飞。岂弟君子，式昭令仪。业不厌脩，学不厌多。既酌以酒，复相以歌。
擢彼乔松一首,元末明初,刘基,擢彼乔松，在彼丘阿。岁莫凄风，飒为枯柯。忧来伤心，云如之何。瞻彼昊天，曷其有宜。天降淫德，痡于下国。稻粱黍稷，暨于螟蜮。不稼不穑，寇攘以食。哀此下民，曷其有极。心之忧矣，如烹如煎。丧乱靡底，如渊如泉。如彼奥草，孔蔓以延。呜呼昊天，伊谁之愆。有罻者罿，曷施于宇。胡罾于林，觊彼鲂鱮。小人所怃，君子所与。弗询弗犹，曷其有愈。君子不畏，乱日以炽。君子不忧，乱日以悠。正言谔谔，謟言诺诺。欢言孔怡，丧乱所基。邦家维车，庶民维舆。庶僚维服，大臣维御。慎尔驱驰，俾险作夷。无然汶汶，无俾车偾。无曰予知，民各有思。无曰予圣，庶民孔竞。无竞维德，四方之则。无为回遹，以纵枉慝。瞻彼高原，翳翳其云。眄彼大水，浩矣无津。嗷嗷飞雁，各念尔群。哀我人斯，胡胥以沦。莫高匪天，莫明匪日。何纤勿冒，何昧勿晢。维此圣人，庶民是葵。维彼愚人，则各有谋。原隰之瘁，夫妇云之。闾巷之呻，君子闻之。弗闻弗惟，则各有思。式谤式詈，腑肠以离。谷斯之秕，农以为殃。匪鹰匪隼，曷云能翔。维天有船，不可以航。眷言顾之，心焉恻伤。相彼茂草，飞鸟依之。淠彼深渊，鲂鲤归之。靡依靡归，胡能勿悲。我有隐忧，人莫之知。中途有棘，庶民伐之。执讯弗笃，君子堲之。不瞆不聋，孰填尔聪。靡瞻靡顾，自贻伊瞽。如彼沸鼎，无增尔薪。无从尔言，以逖远人。迩人营营，远人兢兢。弗讹尔心，曷其有惩。嗟尔君子，戒慎尔止。靡谦不光，靡盈不毁。维山有杞，维泽有芷。庶民所履，维君子使。陟彼高原，维风飗飗。靡草不凋，无木不刘。忧来伤心，如焚如抽。瞻仰昊天，曷其有瘳。
感怀三十一首 其三,元末明初,刘基,谁云鲁酒薄，邯郸被戈矛。楚馆困两君，乃为马与裘。举世共如此，太息复何尤。振衣箕山顶，引领望许由。终然不可见，涕泪交膺流。
感怀三十一首 其四,元末明初,刘基,古人盗天地，利源不可穷。今人盗农夫，岁莫山泽空。纷纷九衢内，连袖如长虹。共笑沮溺鄙，各事游冶雄。悠悠方自此，衮衮何时终。
感怀三十一首 其五,元末明初,刘基,啾啾草间雀，日随黄鸟飞。争先赴稻粱，宁顾野人机。便便善柔子，怀利近相依。但慕春荑好，不见秋霜霏。驱车逐走鹿，中路忘所归。岂不爱其躬，天命与心违。古道今巳矣，感悟空涕欷。
感怀三十一首 其六,元末明初,刘基,柔桑生中园，婀娜当阳春。下滋灵泉液，上承膏露津。美人望蚕月，倾筐竞明晨。荣盛方及时，采捋一何频。枯根不盈拱，何以禦霜辰。复闻刍荛子，磨砺待为薪。冥观成感激，踯躅含酸辛。
感怀三十一首 其八,元末明初,刘基,伏枕候明发，梦游沧海中。中有万斛船，荡漾随天风。舵师兀昏睡，环视立众工。波涛正汹涌，欲往迷西东。寤寐惕惊起，魂魄犹忡忡。
感怀三十一首 其九,元末明初,刘基,苏秦佩六印，宾从何纵横。当时机中妇，倩笑远相迎。黄金生意气，蚕蠋见人情。岂无箪瓢士，今为时所轻。
感怀三十一首 其十,元末明初,刘基,种树当中庭，不识美与恶。微阴未盈户，枝叶犹荏弱。一朝根柢成，延蔓蔽楼阁。离披引剌蚝，蒙昧喧鸟雀。毁垣施斧斤，得丧亦相若。万事不早谋，日暮徒骇愕。
感怀三十一首 其十一,元末明初,刘基,东园多桃李，擢干何交加。春秋互递代，衰荣竞相夸。槭槭去故物，英英发新花。花谢叶复作，空令人叹嗟。
感怀三十一首 其十二,元末明初,刘基,翡翠翔江湖，亡身为毛羽。不如道傍李，尚得滋味苦。驱车上太行，还顾望梁甫。高冈多烈风，茂林化为岵。空余涧底藤，蒙茏蔓烟雨。
感怀三十一首 其十五,元末明初,刘基,峨峨蓬莱山，渺渺大瀛水。神仙有窟宅，亦在玄黄里。大壑多惊风，不辨龙与鲤。吹沙乘波出，汹若鲸鲵起。阳侯贯深渊，海若汩泥滓。马衔恣馋食，罔象潜谲诡。谁能报王母，弱水不可履。羲和近虞渊，日暮空巳矣。
感怀三十一首 其十七,元末明初,刘基,射干生曾崖，不识寒涧阴。池鱼贯安流，宁知江海深。殷王相版筑，垂名耀来今。后世重阀阅，田野多呻吟。
感怀三十一首 其十八,元末明初,刘基,虾鱼涌姑射，月晕沧海风。鲸鲵吐高浪，白日寒曈昽。神仙下天阙，左右翳玉虹。金盘荐麟脯，翠蕤拥青童。酣歌殷溟徼，鱼鳖相噞喁。忽然乘云去，寥落寒江空。
感怀三十一首 其十九,元末明初,刘基,朝登会稽山，逍遥望南讹。禹穴巳芜没，禹功长不磨。惆怅感往昔，沉吟发新歌。谁言专车骨，冠弁高嵯峨。为虺且复尔，为蛇当奈何。天门隔虎豹，空悲涕滂沱。
感怀三十一首 其二十一,元末明初,刘基,芳树生丹崖，绿叶如云烟。上枝蔽光景，下根蟠九泉。朝凉聒众鸟，夕阴萃鸣蝉。岂不盛容色，及此阳春年。西风吹白露，点缀庭阶前。繁华坐销歇，枝叶空相捐。世情多反覆，天道有推迁。金屋擅娇宠，长门闭神仙。献赋亦巳晚，徒悲泪如泉。
感怀三十一首 其二十二,元末明初,刘基,我有绿绮琴，其材出空桑。金徽映玉轸，音韵锵琳琅。上弦感薰风，下弦来凤皇。世耳不欲闻，子期今则亡。愿持献重华，路阻川无梁。
感怀三十一首 其二十三,元末明初,刘基,孟轲去齐魏，贾谊之长沙。圣贤良巳矣，吾道空咨嗟。徒言青松枝，不如桃李花。太息安陵子，知时为世誇。
感怀三十一首 其二十四,元末明初,刘基,客有持六经，翩翩西入秦。衣冠独异状，谈舌空轮囷。献纳竟何补，焚坑祸谁因。昂昂采芝士，矫矫蹈海人。龙骧九渊外，岂复叹获麟。
感怀三十一首 其二十五,元末明初,刘基,白璧閟顽矿，沦晦同泥沙。朽壤生夜光，见者咸惊嗟。君子分寂寞，小人互矜誇。枯瘁若秋蓬，鲜艳如春华。狂风忽簸荡，飘落归谁家。
感怀三十一首 其二十七,元末明初,刘基,象以齿自伐，煚以能受羁。猛虎恃强力，而不卫其皮。世人任巧智，天道善盈亏。不见瑶台死，永为天下嗤。
感怀三十一首 其二十九,元末明初,刘基,晨登吴山上，四望长叹嗟。借问胡叹嗟？狭路险且邪。子胥竭忠谏，抉目为夫差。宰嚭善逢迎，越刃复相加。守正累则多，从人祸亦奢。遭逢贵明良，不尔俱泥沙。
感怀三十一首 其三十,元末明初,刘基,壶公下天阙，聊以观世纷。卖药汝南市，时人俱不闻。顾此非我徒，飘然乘白云。方驾双虬龙，被服九霞文。但见北邙阪，岧峣尽高坟。
感怀三十一首 其三十一,元末明初,刘基,种苗甫田中，其叶何离离。上天降膏泽，溥博无偏私。人力苟不至，不如茅与茨。常恐嘉实晚，坐伤零露滋。徘徊感节序，太息秋风时。
咏史二十一首 其一,元末明初,刘基,凯风扇朱夏，草木生清凉。卧疾澹幽旷，白日悠且长。散帙观古人，喟焉想虞唐。阳春能几何，阴气多繁霜。天道谅悠悠，人理亦茫茫。咏歌寄深情，歌罢增慨慷。
咏史二十一首 其二,元末明初,刘基,神枢干元化，循环运阴阳。善恶随气异，祸福竟何常。朱均继尧舜，时事巳抢攘。至人妙转移，霾曀回晶光。祥麟踣大野，君子徒慨慷。黄星照中原，天道遂披猖。汗漫千百年，流潦浩滂滂。否泰有倾覆，霖雨见朝阳。惜无风与牧，乘时佐羲皇。熙熙返大朴，济济垂衣裳。鼎湖去不复，叹息空哀伤。
咏史二十一首 其三,元末明初,刘基,野马不豢食，疆受组与羁。低头衡轨下，各自东西驰。秦人任法令，斩艾尊君师。六合始一家，恩爱巳乖离。一旦山东客，揭竿以为旗。叫呼骊山徒，天下响应之。素车拜轵道，谁复为嗟咨。
咏史二十一首 其四,元末明初,刘基,周昌勇廷诤，子房善奇谋。王陵抗高议，平勃终安刘。经权两不废，道立知亦周。煌煌东都士，节义明清秋。孰知谗佞巧，举足触戈矛。顾此悲世运，泫然涕交流。
咏史二十一首 其五,元末明初,刘基,食毒偶不死，谓言堇可餐。堕河偶不溺，谓是天所完。侈心不自顾，利欲纷多端。百胜困一踬，名灭躯体残。君子戒徼幸，小人乐灾患。不见瑶与羽，千载遗悲酸。
咏史二十一首 其六,元末明初,刘基,燕昭志报复，金台求俊贤。下齐如破竹，大耻雪九泉。六王死灰人，安可与比肩。奈何骄气盈，妄想彼神仙。安期不可致，即墨火巳然。煌煌召公业，委弃如浮烟。
咏史二十一首 其七,元末明初,刘基,天狗吠梁野，七雄扇妖氛。吴徒二十万，剽若狼虎群。鼓行破棘壁，长驱似轻云。汉将三十六，朱旗耀天垠。救梁不奉诏，太尉真将军。遂令千载下，知人称孝文。哀哉潼关战，百万徒纷纭。
咏史二十一首 其八,元末明初,刘基,平居观群物，纷纷争朵颐。口舌不能胜，兵戈遂相随。古来豪杰士，于今安所之。大运一朝至，孰分贤与蚩。所以四老人，去采商山芝。清风扇六合，百世真吾师。
咏史二十一首 其九,元末明初,刘基,景公返雀鷇，晏子称其仁。鳏寡既有室，长年不负薪。焉知子玉节，遗祸逮天伦。推恩限目见，太息此君臣。
咏史二十一首 其十,元末明初,刘基,田横不事汉，刎颈送咸阳。二客既穿冢，岛中皆自戕。虽非中庸道，要亦有耿光。英雄久沦没，世俗但炎凉。嗟嗟翟廷尉，慷慨令人伤。
咏史二十一首 其十一,元末明初,刘基,吾闻共工台，乃在昆仑北。长蛇戴九头，利吻错戈戟。呿呀恣啖食，抵厥成溪泽。呜呼三仞沮，可以警贪得。
咏史二十一首 其十二,元末明初,刘基,四七续炎运，渐台殪狂新。建侯首褒德，拳拳念生民。富春有遗老，终竟不为臣。遂令节义士，视身若埃尘。前车屡折轴，后驾无回轮。不有锢党禁，何由起黄巾。为邦贵知本，明主宜书绅。
咏史二十一首 其十三,元末明初,刘基,建光悖祖德，封爵逮阉竖。忠良坐荼毒，陨涕盈道路。南巡既不返，狡窟宁久固。功成十九侯，事巳非细故。况闻用骨鲠，乃以浮阳疏。中官既世袭，山阳更娇妒。时事亦可知，君子独未寤。美哉吴长史，衡门掩秋露。
咏史二十一首 其十四,元末明初,刘基,当途乱天纪，赤帝悬空名。宁知辟掾日，祸机巳潜萌。晋主念私劳，荀冯巧相迎。抚床竟不寤，骨肉成鲵鲸。好还实天道，狙诈徒人情。
咏史二十一首 其十五,元末明初,刘基,香饵获死鱼，重赏致死士。自古以为训，世俗宁知此。陈汤困刀笔，壮夫皆切齿。如何中兴主，终竟惑薏苡。
咏史二十一首 其十六,元末明初,刘基,隋帝易广勇，天命以不长。唐宗昧治恪，本支竟摧戕。圣人有达节，变通亦何常。禹汤不同迹，万古皆明王。
咏史二十一首 其十七,元末明初,刘基,永嘉昔溃乱，南渡驰五马。长江画天堑，九庙扇灰灺。岂无运甓人，亦有誓江者。眢池不扬波，灵物栖旷野。哀哀黍离泪，空向新亭洒。
咏史二十一首 其十八,元末明初,刘基,荜门翳蓬蒿，穷巷绝马迹。中有抱膝人，疏粝不充食。荣华过浮埃，敝服无愠色。献玉鄙卞和，扣角羞宁戚。天潢不垂云，中夜起叹息。
咏史二十一首 其十九,元末明初,刘基,吾爱闵仲叔，幽居翳茆茨。应辟思济世，利禄岂其私。进当致尧舜，退则老蒿藜。焉能犬马豢，以为天下嗤。
咏史二十一首 其二十,元末明初,刘基,美人皎如玉，挟瑟升高堂。泠泠向长风，操作孤凤凰。曲度未终竟，玄云蔽穹苍。走兽骇赴林，飞鸟号且翔。高山与流水，日莫空凄凉。
咏史二十一首 其二十一,元末明初,刘基,夫差卧薪日，勾践尝胆时。人生各有志，况乃身践之。宁知姑苏鹿，巳与西施期。空令千载下，痛恨于鸱夷。
游仙九首 其一,元末明初,刘基,日月如过翼，瞬息春巳秋。何不学神仙，缥缈凌虚游。雷霆以为舆，虹蜺以为辀。清晨登阆风，薄暮宿不周。长啸层城巅，濯足翠水流。俯视八极内，扰扰飞蜉蝣。
游仙九首 其二,元末明初,刘基,今日何不乐，振策登高山。深林仰无见，藤蔓阴以繁。鼪鼯绕树啼，黄鹄空飞翻。揽辔向西北，思欲赴昆仑。琼楼十二重，豹虎夹陛阍。青鸟去何之，谁向王母言。徘徊岁华晚，感激生愁怨。
游仙九首 其三,元末明初,刘基,岐阳隐孤凤，寰海腾蛟蛇。不食松柏实，而采日及花。翩翩柱下史，望望之流沙。麻姑何为者，乃降蔡经家。神龙集洿泽，取笑于鱼虾。
游仙九首 其七,元末明初,刘基,费生市井儿，未尝识神仙。偶然壶中去，谓是别有天。幻化且不解，真诀安能传。那将食色身，妄弄刑赏权。果然失符后，众鬼不见怜。
游仙九首 其八,元末明初,刘基,天高河汉清，露白秋宵永。朝华炫红芳，蟪蛄吊驰景。繁思靡志帅，内疚积心梗。涉江无方舟，汲井悲短绠。岁莫霜雪寒，泣涕沾项领。
游仙九首 其九,元末明初,刘基,秦皇煽虐燄，烈烈燔九州。平原旷如赭，鸿鹄安所投。所以避世士，慨想乘桴浮。楼船载侲子，去作汗漫游。何必蓬莱山，远人即瀛洲。虎视徒逐逐，竟死于沙丘。
游仙九首 其四,元末明初,刘基,娟娟姮娥女，灼灼芙蓉姿。一入月宫去，千秋闭蛾眉。凉风清玉除，碧云生桂枝。凤歌不可听，长夜有余悲。
游仙九首 其五,元末明初,刘基,晨登女床山，西北望昆仑。楼台似霄汉，金碧气魂魂。素女三千人，灼若扶桑暾。鸾笙引凤舞，云旆随霓幡。老童发清歌，昌容戏紫鹓。神荼献丹桃，洪崖开玉尊。蜚廉漫崔嵬，建章空千门。
游仙九首 其六,元末明初,刘基,大道久巳晦，谁能识仙真。如何卖药翁，怪语惊市人。日月空明照，朝菌非大椿。巳矣复何道，去去生愁辛。
感寓六首 其一,元末明初,刘基,暑退生夕凉，褰衣步微月。风来竹阴动，草暗萤光发。伫立忽怀人，江河渺难越。
感寓六首 其二,元末明初,刘基,庭前金凤花，向晚争媚妩。但见白露滋，岂知繁霜苦。芳时良可惜，此物何足数。
感寓六首 其三,元末明初,刘基,白露下木叶，凄凉江海秋。江皋有鸣雁，噭噭安所求。稻粱日萧索，风雨徒离忧。
感寓六首 其四,元末明初,刘基,一日复一夕，一夕复一朝。青灯向暗壁，光燄坐自消。鞲鹰铩六翮，绝意于云霄。
感寓六首 其五,元末明初,刘基,严霜陨奥草，蛇虺去所依。可惜蕙兰花，与之共颓萎。顾此悲世运，泫然涕交颐。
感寓六首 其六,元末明初,刘基,凄凄素秋霜，苒苒高原草。运穷相值遇，黝颜就枯槁。浩叹采薇歌，惭愧商山老。
招隐五首 其一,元末明初,刘基,浮景无根株，逝川不可留。昨日瑶草春，今朝蓬梗秋。鼎食岂不美，酖毒潜戈矛。华轩岂不贵，长路能摧辀。子胥弃吴江，屈原赴湘流。韩彭竟菹醢，萧樊亦累囚。何如张子房，脱屣万户侯。深韬黄石略，去从赤松游。
招隐五首 其二,元末明初,刘基,秦皇火六籍，黄绮之商山。汉帝握乾符，羊裘竟不还。古来遁世士，冥心丘壑间。于时苟无用，安事空摧颜。石泉清以芳，白云寒更闲。春蔬杂甘辛，秋果罗青殷。浊酒晚自酌，柴扉昼恒关。啸歌陟崇冈，濯足临潺湲。金马我何荣，羊肠我何艰。鸿鹄翔九霄，邈然不可攀。
招隐五首 其三,元末明初,刘基,豫章长千仞，挺生崇崖阴。布叶连青云，交柯蔽层岑。结根岂不固，斤斧将见寻。有柏生石间，屈曲丛灌林。古根齧飞溜，电火焚中心。大不中梁柱，小不堪瑟琴。风霜自摇落，偃蹇独至今。
招隐五首 其四,元末明初,刘基,流水千百折，白云三四峰。上有喷壑泉，下有凌霜松。中有一老人，坐啸岩间风。素发垂两肩，朱颜映青瞳。年纪将百龄，容貌如孩童。长跪前致辞，子非列仙翁。笑谓汝孺子，语汝使心通。我生不偶俗，遗身在蒿蓬。结庐白水边，采药青林中。世语我不接，世士我不逢。箪瓢我不忧，轩盖我不崇。自耕足我食，自息安我躬。冥冥绝思虑，默默全和冲。持此摄吾生，仰荷元化功。何必插羽翰，远逐浮丘公。再拜受斯言，廓然如发蒙。投簪谢知己，一去无回踪。
招隐五首 其五,元末明初,刘基,有客款我庐，身披紫云袍。鸣驺列前后，从者皆俊髦。坐我蓬筚下，向我谈伊皋。手斡北斗魁，足踏东海鳌。高视六合内，泰山等毫毛。挥袂起谢客，且还饮我醪。醉卧不知晓，衡门塞蓬蒿。
宫词 其三,元末明初,杨维桢,鸡人报晓五门开，卤簿千官泊帝台。天上鋋鹅先有信，九重銮驾上都回。
宫词 其四,元末明初,杨维桢,北幸和林幄殿宽，句丽女侍倢伃官。君王自职《明妃曲》，敕上琵琶马上弹。
浣溪沙　 处州叶叔安溪南草堂,元末明初,刘基,细草垂杨村巷幽，白沙素石引溪流。青苔矶上有扁舟。门外好山开罨画，屋头新月学帘钩。窗风一榻似清秋。
眼儿媚,元末明初,刘基,烟草萋萋小楼西，云压雁声低。两行疏柳，一丝残照，数点鸦栖。春山碧树秋重绿，人在武陵溪。无情明月，有情归梦，同到幽闺。
少年游,元末明初,刘基,清风收雨，轻云漏月，凉气入幽窗。乱叶吟朝，饥虫啼夜，各自奏新腔。孤鸿又向天边落，归梦阻苍江。百结愁肠，两行丝鬓，寂寞对清缸。
小重山,元末明初,刘基,月满江城秋夜长，西风吹不断、桂花香。碧天如水露华凉，人不见，有泪在罗裳。何许雁南翔。堪怜一片影、落孤房。百年浮世事难量。空回首，天阔海茫茫。
临江仙,元末明初,刘基,街鼓无声更漏咽，不知残夜如何。玉绳历落耿银河。鹊惊穿暗树，露坠滴寒莎。梦里相逢还共说，五湖烟水渔蓑。镜中绿发渐无多。泪如霜后叶，摵摵下庭柯。
千秋岁　 送别,元末明初,刘基,淡烟平楚，又送王孙去。花有泪，莺无语。芭蕉心一寸，杨柳丝千缕。今夜雨，定应化作相思树。忆昔欢游处。触目成前古。良宵会，知何许。百杯桑落酒，三叠阳关句。情未了，月明潮上迷津渚。
瑞龙吟,元末明初,刘基,秋光好，无柰锦帐香销，绣帏寒早。钩帘人立西风，送书过雁，依然又到。故乡杳，空把泪随江水，梦萦池草。何时赋得归来，倚松对柳，开尊醉倒。衰鬓不堪临镜，镜中愁见，蓬飞丝绕。门外远山青青，长带斜照。石泉涧月，辜负夜猿啸。伤心处，枫凋露渚，荷枯烟沼，燕去玄蝉老。满天细雨鸣羁鸟，花蔓当檐袅。庭院静，遥闻清砧声捣。拥衾背壁，一灯红小。
点绛唇,元末明初,谢应芳,老眼犹明，著书未了余生债。客来休怪，淡饭黄荠菜。踏雪观梅，清兴依然在。南门外，夜来寻戴。扶醉驮驴背。
省臣遣馆士秦约陆仁祭龙洲先生墓因作诗送之,元末明初,郭翼,龙洲湖海士，瘗玉昆山阿。山川邈如昨，乔木拱烟萝。伟哉二三子，览古发啸歌。披荆吊遗迹，窆石临嵯峨。慨嗟岁月流，奈此湮没何。立阙表隧道，大刻盘蛟鼍。维时春载阳，好鸟鸣声和。丽牲拜墓下，冠盖相骈罗。山僧出遗墨，保护百年多。纵横廿八字，恍若龙腾梭。缅怀携彘酒，风雨渡江沱。中原虽在望，泪落如悬河。安得起九泉，执手予婆挲。归憩玄馆夕，凉风水微波。诗成想丰采，寤寐倘来过。
题开元王孙挟弹图,元末明初,杨维桢,开元少年意气雄，任侠不数陈孟公。文犀束带鹄被小，骄马飒踏如飞龙。侧身仰望目瞿瞿，为有流莺在高树。两骑联翩未敢前，看送金丸落飞羽。白头乌啄延秋门，渔阳尘起天地昏。珊瑚宝玦散原野，空令野客哀王孙。平原公子五色笔，俗史庸工俱辟易。写成图画鉴兴衰，未必奢淫不亡国。
盛季文新庄诗,元末明初,郭翼,抱郭春流带草堂，四瞻桐梓晓苍苍。百花潭上诗人宅，五渡溪头处士庄。且喜比邻连伯姊，不愁行酒少儿郎。西郊从此频相过，剪烛论诗夜未央。
莫春谣奉和正斋承旨韵,元末明初,陶宗仪,风颾颾，雨萧萧，东皇促驾车载膏。堕红残萼芳草深，嫣香压地腻不消。绣屏寒逗熏沈脑，愁重燕支倦梳扫。玉关万里人未归，风雨一番春又老。
题赵魏公秋林晓行图,元末明初,陶宗仪,疏林惨淡月欲堕，袅袅哀猿啼一个。桥危霜重白于银，蹇驴行涩轻踏破。魏公人品世莫俦，平生快意居庸游。戏将丹青写八法，西风黄叶江南秋。功名到手辞未得，玉带金鱼疲峻陟。他年解印赋归来，濯缨亭下鸥波碧。
风,元末明初,陶宗仪,洪武丁卯闰月终，暴风忽从鬼户作。故人不来君子藏，巽二踊跃蜚廉恶。或嘘或啸或怒号，匪雄匪刚匪羊角。倒掀渤澥鼓雷霆，簸荡堪舆撼山岳。万顷嘉禾尽偃如，十围古树犹拔却。塔轮震堕声铿鍧，屋瓦乱飞势挥霍。鸟雀惊仆浑已僵，虎豺战慄如可缚。万民失色一翁云，八十七年无此若。小斋斗大容老夫，斜雨敲窗打床脚。径侵衣被及琴书，毒甚卷茅欺我弱。何不广莫扫兵尘，何不仲夏驱炎熇。尚忆当年歌汉皇，普天率土皆安乐。
题李州铭所藏毛泽民山水,元末明初,陶宗仪,竹雪子，能画山，醉来解衣盘礴羸，笔力甚似荆与关。版凳桥西懵懂树，灰堆峰前鸭嘴滩。夕霏翳壑气晻霭，春瀑出涧声潺湲。远岫离离断复连，湘娥绾结风前鬟。若非子真谷口宅，定有太一玄都坛。竹雪子，玉笋班，面带河朔气，态度美且娴。鸟迹印沙文错落，蜗涎行壁势回环。物物本然具画理，妙处岂在镌琢间。脱略畦町扫边幅，八法默契乌丝阑。寸楮片缣亦可爱，令人咫尺思跻攀。此图忽落李君手，时复把看多欢颜。老余抚景感真游，清题诗卷送还。
题江山万里图,元末明初,陶宗仪,滚滚长江出全蜀，一派波涛泻寒玉。天设巨堑鸿濛先，厥德灵长纪南服。滥觞岷松略巴梁，分源崌崃走豫章。吐吞沅澧引沱澨，包括洞庭纳鄱阳。玉垒蛾眉两旁礴，石镜武担连剑阁。合江西头万里桥，汉使入吴曾驻泊。丈人拔地高青城，翠浪起伏势东倾。雪山去此知几许，一览如隔芙蓉坪。丞相祠前森老柏，支机石在君平宅。浣花溪碧草堂幽，越王宫殿成狼籍。中岩林泉嘉处多，相传尝栖诺讵那。慈姥老龙亦共止，岩阿小寺埋薜萝。渡泸亭对诸夷路，尚疑果从何处渡。鱼复浦中八阵图，前后纵横经纬布。滟滪撒发怒莫婴，黑石狞恶荼槽并。巫峡之险复愈此，凝真观前如震惊。十二峰峦罗翥凤，船过神鸦管迎送。吒滩直接归州滩，自昔号为人鲊瓮。黄牛庙睇黄鹤楼，云梦泽通鹦鹉洲。赤壁临皋才尺咫，琵琶亭下芦花秋。匡庐雄尊五老立，大孤小孤遥旅揖。彭浪矶前即马当，九华采石青戢戢。钟阜龙蟠奠九州，石头虎踞当长流。北固纡徐铁瓮坚，金焦两点浮沤犹。春申墓阴鹅鼻嘴，角力狂澜障厓趾。烟水瀰漫豁海门，亘古朝宗从此始。彼美画师儒林英，天机所到双眼明。拂拭素茧扫玄沈，闭户不闻风雨声。老夫平生山水癖，白首卧游还历历。客持卷轴请我观，题诗聊复识畴昔。
送李孝廉至刚之京,元末明初,陶宗仪,鄜州同知我乡友，气谊不啻金兰如。异县交游四十载，汗血复见名家驹。雄姿逸态乃若是，濯濯春风一端绮。六籍诸史蟠心胸，自分身名巳千里。至尊在御日万几，宵衣旰食忧群黎。宣集耆农至阙下，能者受任否者归。归给尺简录谕语，方正贤良听推举。邑村争以名姓闻，生丁昌运天玉女。唳鹤滩头江水秋，鸡鸣起柁逐前俦。霄汉纵高从此上，林泉虽好莫能留。朝廷礼士迈古昔，除擢那能限资格。涓埃报效盍忠纯，慎勿贪欺倾厥职。廉能总称先府君，声华轨范有持循。补衮当师仲山甫，作霖期嗣商岩人。银河斜堕月欲入，晨光熹微候虫急。双瓶酒尽惜暌离，衫袖斑斓泪花湿。
中秋不见月歌,元末明初,陶宗仪,青桐萧索逗疏雨，河汉云流茧抽绪。岩桂古香吹不起，络纬乱啼蛩语语。曾轩四敞溪前头，犀押帘箔齐上钩。纤阿御輖如走马，一年转瞩又中秋。铜壶水滴声声度，婵娟苦被顽阴妒。宝奁慵启冰鉴韬，玉宇璚楼隔寒素。升沈圆缺恒有时，今夕何夕乃若斯。欲接清辉徒怅怏，相看动是隔岁期。畴能扫之鸾尾帚，白兔捣药银蟾守。老子婆娑兴未阑，蜡光高张照尊酒。
听琴行,元末明初,陶宗仪,乐经焚灭乐律亡，乐器不纯乐师瞽。独有羲农所制琴，位置森严尚存古。体修三尺六寸奇，负阴抱阳函四时。上圆下方法天地，前广后杀明尊卑。沈檀岳尾犀象足，徽铸黄金轸雕玉。茧丝素弦抽凤筋，髹漆断纹剥蛇腹。有时漫鼓一再行，泠泉出涧冰峥嵘。清松脆滑五调协，和乐适怨忧伤并。岐山峨峨周所起，帝眷拘幽商不祀。儿寒儿饥儿履霜，残形占梦巫咸死。狄水弗涉行将归，时不我遘兰猗猗。龟之大兮鲁之奄，越裳来庭德孔施。南熏化被民财阜，杏坛教流浑未朽。春江滚滚禹门遥，巴蜀雪消绿于酒。凌虚御风飞仙犹，广寒宫阙三郎游。霓裳羽衣天上谱，阳春白雪还能詶。明妃出塞辞汉主，独抱琵琶泪如雨。文姬心事果纷纭，拍拍胡笳儿女语。白雉朝飞挟两雌，老乌夜啼伤远离。嗟哉无传广陵散，别鹄未作妻苦悲。长清短清弹一过，长侧短侧要安挫。三弄梅花画角哀，鹤鸣九皋其子和。栩栩蘧蘧蝶梦阑，起读离骚身佩兰。大雅不作哇淫滋，隐德忘机鸥共闲。渔翁汎汎沧浪艇，潇湘水云千万顷。何似山居吟啸日，樵歌响荅烟霞暝。短帽轻衫美丈夫，观光上国车骑都。风雷震荡比豪侠，酒酣击剑歌呜呜。改弦别奏清商曲，秋鸿飞云声断续。悲风飒飒皎月流，欸乃悠扬疑击筑。修真理性反天真，淳古淡泊孰可伦。起伏抑扬符至理，情闲手敏妙入神。焚香静听出尘表，昔焉搏拊今衰老。江南巨擘似公无，高山流水知音少。
曹氏园池行,元末明初,陶宗仪,浙右园池不多数，曹氏经营最云古。我昔避兵贞溪头，杖屦寻常造园所。炳也款语愔从容，其先来自温许峰。裕垂系胤二百载，发于乃祖云西翁。翁之交游皆吉士，赵邓虞黄陈杜李。或铭或记或篆颜，华构翚飞耀闾里。中堂曰厚德茂存，翼室且可栖琴尊。聿求雅志尚贞白，玉照彷佛南湖濆。右斋先世手所结，祖德有光增古节。日长清静讲玄虚，淡然自立止于洁。素轩潇洒绿阴腴，挥麈剧谈扪虱如。玄裳长鸣宵警梦，玉灵藏六昼尸居。红杏作花锦千树，帘卷高楼听春雨。层台甃近小蓬莱，正是雪月最佳处。曲折映带总幽亭，洁芳顷步连洼盈。忘形绝念闭息影，翻书写经开遂生。索笑石矼水清浅，灼灼疏梅封碧藓。有时怡旷倚阑干，九点晚山清且远。洞房涂塈雪色新，瑩可受采无纤尘。温火试香扃画阁，乱云霭霭中藏春。沟渠流月金琐碎，缓踏修梁曳环佩。露影晶荧夜色澄，恍若霞川蹑虹背。长歌楚诵声珊珊，后皇嘉树霜丸丹。煖风细香怀晋逸，一身眷恋花竹间。花卉纷芳四时好，竹木几般栽未了。牡丹富贵芍药奇，薝卜婆娑木樨老。苍松百尺上冲天，幽兰猗猗被深渊。菡萏解语净如拭，芙蓉弄态娇以妍。孤峰危立当月窦，厚重不迁仁者寿。先知稼穑用能勤，别敞遗安阅耕耨。宾朋满坐冠峨冠，投壶散帙罄交欢。桂酒椒浆麋鹿脯，璚觞翠釜琉璃盘。运去式微遘菑变，闻望功勋等飞电。地脉衰疲草树焦，颓垣断址低昂见。廿年汨没军旅中，王事驰驱西复东。贤郎告代喜赋归，问里寻邻梦寐同。百感伤心泪横臆，复新基搆难为力。行囊点检得旧题，时时展读聊自适。老余舣棹访曾经，狐兔窟宅鸺鹠鸣。独立斜阳三叹息，泚笔吟就园池行。
过太湖,元末明初,陶宗仪,扬州巨浸曰震潨，厥功厎定存禹迹。世传三万六千顷，周五百里渺无极。谁散群峰乱碧流，七十二点青螺浮。吐吞中吴者八九，势燄直与东溟侔。鱼市微茫渔屋小，酒旗摇曳枫林老。岸花汀草晚离离，云气岚光春悄悄。吴越英雄今几年，鸱夷长往终不还。龙虎战争归一统，蛟鼍掀舞藏深渊。南风破浪船头响，王事有期诚鞅掌。问程已过马迹山，落帆转入沙掌港。万雉金城路尚遥，篙师宵征宁惮劳。后月朔旦无多日，玉笋联班要早朝。
过胭脂河,元末明初,陶宗仪,胭脂山头平劈破，一道长溪此中过。匠人十万斧凿功，疑是六丁天所课。危桥挂空若生成，石壁千仞开锦屏。两边罗列八九里，吴艎蜀艑西东征。四方职贡纷联络，扬子大江风浪恶。九重宵旰劳圣心，特策有司亟兴作。左通银墅右沙河，滔滔湛湛皆恩波。可怜伊昔六代时，无有及斯竟若何。老臣挟书朝帝所，拭目奇观喜欲舞。稽首作歌颂神武，磨厓镌刻昭万古。
云庄耕乐三十韵为升远赋,元末明初,陶宗仪,海㝢封疆近，朝廷事业昌。千官行政教，万姓务耕桑。有美张文学，端然世表章。亢宗恢雅量，卜地搆新庄。东面波通泖，南头泽汇洋。九山鱼米处，一曲水云乡。氛霭翔鸾鹄，峰岑舞凤皇。田畴平若桉，畎浍浚如隍。径窄黏苍藓，桥低荫绿杨。鸡豚归落照，鹅鸭戏方塘。投老栖身稳，终年引兴长。程期稽七月，候序验农祥。菑播加勤恳，芸培敢怠遑。饭休催荷锸，钟动课移秧。袯襫居常织，污邪戒勿荒。螟螣遗种绝，粳秫瑞葩香。犬吠姿雄猛，牛驯力盛强。蚕眠丝吐白，麦秀浪翻黄。花雾琴尊润，林霏枕席凉。漫浮莲渚棹，烂醉菊篱觞。夜雨防冲岸，秋风趁筑场。䑔舂穷蚤莫，敛穫富仓箱。覆载恩深感，征输岁谨将。艰难天所鉴，报称理之常。里社邀皆去，时丰喜欲狂。綵衣娱阿母，缥帙教诸郎。别墅矜裴相，平泉鄙赞皇。百花唐入咏，五柳晋流芳。昭代能求逸，高怀孰可量。吾将结邻并，晚节共徜徉。
题沈继先东林小隐,元末明初,陶宗仪,绿杨深处路萦迂，此是东林隐者居。古屋数楹苕涘若，清溪一曲辋川如。风前竹疃能频洒，雨后蔬畦或自锄。岫色浮空排闼近，波光漾日上帘虚。携琴访友行观稼，展席呼儿坐钓鱼。逸兴每邀明月饮，雅怀常共白云舒。种花有谱晴多好，擢桂无心梦久疏。濡笔漫修高士传，焚香遍读古人书。未辞活计同鸠拙，故喜形骸类鹤臞。亦欲放舟寻旧约，相期当在早凉初。
题霅上张元之溪居卷,元末明初,陶宗仪,清溪流水白云关，处士高标玉笋班。虚馆数楹愚剡似，好山十里画图间。风前高柳株株弱，沙上群鸥个个闲。煮茗汲清童子小，引雏哺果鸟声蛮。斫鱼自可开尊俎，肃客何妨响佩环。避世武陵同绝境，濯缨还许散襟颜。
南村杂赋十首 其一,元末明初,陶宗仪,平生耽逸趣，久矣谢浮荣。计左真鸠拙，形臞类鹤清。晚风溪艇钓，春雨石田耕。此日容衰老，徜徉乐太平。
南村杂赋十首 其二,元末明初,陶宗仪,屋小长林束，村深四水通。睡因闲处熟，愁向醉时空。鹅鸭春波绿，牛羊晚照红。岁输公赋足，泚笔纪田功。
南村杂赋十首 其三,元末明初,陶宗仪,门对山殊远，溪回路觉赊。入城因买药，租地为栽花。草草杯盘数，悠悠兴绪嘉。今年官税急，月下响缲车。
南村杂赋十首 其四,元末明初,陶宗仪,编图从入甲，养子虑添丁。阁笔焚三策，携锄带一经。语多邻叟醉，妖胜里巫灵。俗薄何须较，柴门尽日扃。
南村杂赋十首 其五,元末明初,陶宗仪,径微深草没，桥仄乱云藏。檐角联渔屋，篱根系野航。雨余晴溜碧，天迥晚山苍。回首关河隔，并州是故乡。
南村杂赋十首 其六,元末明初,陶宗仪,家贫田亦瘦，身惰礼全疏。囊锦新吟稿，箧藤旧著书。小童能理棹，稚子学将车。何幸无荣辱，长年此逸居。
南村杂赋十首 其七,元末明初,陶宗仪,客分疏雨去，人带断烟耕。地旷乾坤大，心闲景物清。药材书劵贳，琴直典衣更。岁岁西畴秫，深凭送此生。
南村杂赋十首 其八,元末明初,陶宗仪,池塘才半亩，浦溆走三江。断垄春烟犊，疏篱夜雪厖。逍遥浮晚艇，寄傲倚南窗。采药鹿门远，谁能逐汉庞。
南村杂赋十首 其九,元末明初,陶宗仪,遥岑浮碧汉，长泖护青林。地僻人家少，泥融虎迹深。关河南北梦，风雨短长吟。览镜怜迟莫，鬅鬙雪一簪。
南村杂赋十首 其十,元末明初,陶宗仪,径竹霏香细，篱花斗色多。捲帘黄犊雨，把钓白鸥波。清士携琴访，诸生载酒过。有时香一篆，高枕到南柯。
南村后杂赋十首 其一,元末明初,陶宗仪,路直华亭谷，林藏处士家。葵菘浮雨甲，粳秫吐晴葩。埘羽肥堪缚，溪鳞巨易叉。客来留共酌，浊酒不须赊。
南村后杂赋十首 其二,元末明初,陶宗仪,甲第多荒址，茅茨独老翁。杖藜山远近，舟楫泖西东。莫色蒹葭外，秋声络纬中。郊居端不恶，此趣许谁同。
南村后杂赋十首 其三,元末明初,陶宗仪,槿树成篱落，松脂化茯苓。闲开笼鹤栅，时过狎鸥亭。汗简修书史，持杯阅酒经。尘缨终不缚，何愧草堂灵。
南村后杂赋十首 其四,元末明初,陶宗仪,谷口兰宜佩，庭前草不薅。番田栽薯蓣，缚架引葡萄。杜甫十分瘦，元龙一世豪。卖书买农具，作业岂辞劳。
南村后杂赋十首 其五,元末明初,陶宗仪,道陕循墟曲，桥低与岸平。风前松子落，雨后竹姑生。向此得闲趣，自来无宦情。乌巾方竹杖，林下一田更。
南村后杂赋十首 其六,元末明初,陶宗仪,江海谋生拙，园田引兴长。径分黄菊本，池种白鱼秧。瘗笔营山竁，横琴布石床。俗氛飞不到，一曲水云乡。
南村后杂赋十首 其七,元末明初,陶宗仪,草径牛羊熟，云林鸟雀驯。九峰三可揽，一室四无邻。世治方为乐，身安岂厌贫。凉风北窗下，未让葛天民。
南村后杂赋十首 其八,元末明初,陶宗仪,农事年年在，家常顿顿谋。拾樵驱赤脚，舂粟课苍头。屋破何曾补，人生本自浮。赋归归未得，长夜梦台州。
南村后杂赋十首 其九,元末明初,陶宗仪,雨社来巢燕，晴衙散蜜蜂。蠹书鱼茧实，透墨麝香浓。幽梦回高枕，新诗入短筇。一经今白首，自怪此生慵。
南村后杂赋十首 其十,元末明初,陶宗仪,僻壤居偏乐，幽怀老自添。鍊丹温候火，丸药捲风帘。雨过鱼虾美，春来笋蕨甜。长年无一事，治世等黄炎。
元日试笔次张泉民读书庄杂兴八首 其一,元末明初,陶宗仪,素履安吾分，深居去俗嫌。襟怀高莫儗，材力老逾添。翰古兼行楷，经明法谨严。鹤书还赴陇，光耀起幽潜。
元日试笔次张泉民读书庄杂兴八首 其二,元末明初,陶宗仪,自将茨覆屋，远胜树为巢。径曲菭花匝，溪回浪影交。柳阴维钓艇，竹里搆行庖。我欲频相访，谈词愧草茅。
元日试笔次张泉民读书庄杂兴八首 其三,元末明初,陶宗仪,道在宁谋食，时清不虑贫。弟兄三俊彦，天地一闲人。揽镜菱花晓，开尊竹叶春。文成五色锦，采采濯芳津。
元日试笔次张泉民读书庄杂兴八首 其四,元末明初,陶宗仪,松树曾巢鹤，溪流可浣花。步鸣苍玉佩，闲鍊紫金沙。挥麈怀王衍，横琴仰瓠巴。有时因客到，沽酒向西家。
元日试笔次张泉民读书庄杂兴八首 其五,元末明初,陶宗仪,生平甘淡泊，质禀甚清通。经史沉潜里，溪山笑傲中。梦游天禄阁，诗寄蕊珠宫。自是神仙骨，尘凡迥不同。
元日试笔次张泉民读书庄杂兴八首 其六,元末明初,陶宗仪,懒骑金匼匝，喜弄玉参差。宇宙清宁日，山林老耄时。处中知守节，履正在观颐。白发磻溪钓，飞腾未可期。
元日试笔次张泉民读书庄杂兴八首 其七,元末明初,陶宗仪,乡里陈留远，才名二十余。文章宗太史，诗法媲黄初。避地侨淞水，诛茅结草庐。功名诸弟贵，问候列华裾。
元日试笔次张泉民读书庄杂兴八首 其八,元末明初,陶宗仪,搆室延虚白，临书捣硬黄。但祈年大有，安问世炎凉。苜蓿堪羞馔，芙蓉可集裳。寿龄过八十，无梦到鹓行。
次姚宪佥原礼韵简明上人古镜六首 其一,元末明初,陶宗仪,云栖常自寂，蠖屈岂求伸。翠竹真如理，青山妙色身。涤除三毒火，清净六根尘。出定寒宵永，明蟾挂碧旻。
次姚宪佥原礼韵简明上人古镜六首 其二,元末明初,陶宗仪,接流晴灌菊，陟巘昼扪萝。地僻经行少，心闲兴趣多。瘦筇县树底，坏衲晒岩阿。清盥无余事，因笺證道歌。
次姚宪佥原礼韵简明上人古镜六首 其三,元末明初,陶宗仪,九山多胜槩，此地一丛林。石路循清涧，茅堂枕碧岑。野狐来听法，游衲问安心。虎树高千尺，师宁不嗣音。
次姚宪佥原礼韵简明上人古镜六首 其四,元末明初,陶宗仪,林日迟迟静，溪云淰淰轻。杂花闲自落，幽草细无名。慨我朱颜老，伤情白发明。何繇湔垢累，问道立前荣。
次姚宪佥原礼韵简明上人古镜六首 其五,元末明初,陶宗仪,清寂山中景，逍遥物外身。好茶留客煮，香茝课童纫。欲识空为了，还知懒是真。释门推老宿，佛法在弥纶。
次姚宪佥原礼韵简明上人古镜六首 其六,元末明初,陶宗仪,乾坤容隐逸，寒暑互迁推。献果猿殊熟，衔花鹿不疑。食余随洗钵，梵放辍谈诗。送客长松下，东头月上时。
曹雪林夜宿草堂有诗因次韵,元末明初,陶宗仪,杖屦来相访，柴门倒屣迎。好春尊蚁绿，清夜烛花明。每苦连旬别，相踰半日程。如今宜尽醉，足以慰平生。
对雨,元末明初,陶宗仪,立春将一月，积雨已兼旬。潦水村村白，愁云旦旦新。世方期乐岁，天岂厌斯民。便好驱阴沴，阳和被广轮。
元宵,元末明初,陶宗仪,总说春来好，春来尚寂寥。江山缄媚景，风雨过元宵。室白灯光灿，垆红火力饶。杯盘儿女进，懒赴北邻招。
游查山,元末明初,陶宗仪,四面黄茅合，南头粉堞高。丹泉生石甃，山趾带平桥。犬寄华亭信，蛇吞战国豪。登临增感慨，落日在林皋。
役役,元末明初,陶宗仪,弟妹分离久，家乡信息迟。卖书人杀直，穫稻雨愆期。发向愁中白，颜从病后衰。终年常役役，何日是归时。
次郁钝之韵,元末明初,陶宗仪,多病谁分药，穷愁只著书。青郊春雨稼，绿树野人居。天地身将老，朋游日渐疏。寄来诗句好，功业复何如。
梦游华顶峰题诗于壁,元末明初,陶宗仪,松径晓停骖，朋游只两三。鸟啼烟作障，僧坐石为龛。访古人何在，探幽我尚堪。杏花风日美，春色满江南。
咏佳人效香奁,元末明初,陶宗仪,衣皱霞千叠，鞋弯玉两弓。色酣眉黛绿，香腻口脂红。密约心还怯，多情意未通。黄昏头懒卸，绣被象床空。
著雍执徐之岁三月望后一日率僮仆抵钟贾山采薪供爨至四月朔归每日阴雨,元末明初,陶宗仪,系船溪水头，山中成久留。半月总值雨，一身都是愁。哺雏败檐雀，逐妇深树鸠。薪采辍夫役，摘蔬荐晨羞。
寄夏原舟时从军沈阳,元末明初,陶宗仪,分离忽两春，役役几艰辛。兵籍何时落，乡书此日真。乾坤同是客，风雨正愁人。望断浑河远，萧萧白发新。
寄题性源上人清影轩,元末明初,陶宗仪,胜地昔曾行，云扉夜不扃。长林笼碧瓦，明月照朱棂。世比龙门寺，经翻贝叶青。开秋敷石榻，迟我一扬舲。
丙子元日,元末明初,陶宗仪,朔纪庚申始，风从甲艮来。阴霾低不散，天意邈难猜。香缕萦银烛，椒花浸玉醅。宾朋交致贺，独我老衰颓。
中夜不见月,元末明初,陶宗仪,延桂敞南楼，更传第几筹。玉城冲雨立，银汉拔云流。曲度霜娥怨，谈停老子愁。相看须隔岁，虚过此中秋。
十六夜玩月次韵,元末明初,陶宗仪,中秋风雨隔，二八正圆时。天上清虚府，人间太液池。飞腾蟾皎洁，玩赏客权奇。偏照南村老，萧萧两鬓丝。
中秋夜阴,元末明初,陶宗仪,自小看明月，看来已白头。年年栖逆旅，草草过中秋。银汉金波敛，冰奁玉鉴收。凄然向今夕，啸咏想南楼。
十六夜独酌,元末明初,陶宗仪,今夕非凡夕，璚楼影尚弥。才经一日隔，未觉半分亏。再索新篘酒，还赓昨赋诗。举杯邀对酌，真足畅幽期。
十七夜伤感,元末明初,陶宗仪,四十二年前，今宵最可怜。明蟾徒自好，爱子竟长捐。父母情怀苦，乾坤造化偏。老来头雪白，不断梦萦牵。
过萧塘市,元末明初,陶宗仪,不到萧塘市，流光十五期。岸倾街甃裂，寺废梵幢欹。第宅留荒址，垣墉易败篱。相知无一在，遗迹动伤悲。
阅耕,元末明初,陶宗仪,上国曾辞聘，南村且阅耕。心安闲自适，肌瘦老逾清。趣向琴中得，诗从枕上成。平生随造物，多幸见升平。
龙钟,元末明初,陶宗仪,吴楚躬亲历，关河事熟谙。客居淞水上，乡梦越山南。豹变知无及，龙钟愧不堪。有时扶短策，去就老农谈。
濯足,元末明初,陶宗仪,濯足咏沧浪，南村住草堂。风檐县袯襫，烟艇带笭箵。总羡耕渔好，浑忘岁月长。建文开泰运，圣德媲轩黄。
归途徐村阻风,元末明初,陶宗仪,徐家村疃静，柳下泊舟航。故国南游远，东风晚更狂。归心如箭急，流水似人忙。明日宜兴县，长桥酹一觞。
简顾秀才,元末明初,陶宗仪,地偏春自胜，市远客尤稀。草阁开清昼，溪航载落晖。杂花晴簌簌，轻燕晚飞飞。问讯东邻老，还容觅钓矶。
西湖纪兴,元末明初,陶宗仪,浩浩春波阔，冥冥夜雨县。笙歌传别馆，灯火隔疏烟。作客频迁次，伤时更可怜。明朝晴未卜，还是醉湖船。
五里塘,元末明初,陶宗仪,破屋三家市，扁舟五里塘。乱波浮落照，饥雀聚枯桑。氛祲乾坤戚，兵戈道路长。漂流无倚著，何日定归乡。
南村对雨,元末明初,陶宗仪,雨气连村白，溪流触岸浑。余寒欺鸟雀，清润湿琴尊。修竹明如洗，长杨翠作屯。草堂初睡起，曳履掩柴门。
和郑南荣韵,元末明初,陶宗仪,煮茶烧落叶，扫径动闲云。水涸溪痕见，林疏岫色分。斋居长自掩，麋鹿动成群。短屐相过数，惟应郑广文。
癸亥元日,元末明初,陶宗仪,通夕零寒雨，开晨吼朔风。人惟忧乐异，节自古今同。故国丹丘外，浮生白发中。力田忧水旱，端策问凶丰。
元夕,元末明初,陶宗仪,珂里传柑日，金吾放仗时。楼台灯火淡，风雨管弦悲。术眩明皇幸，仪尊太乙祠。千年成古迹，兀坐漫赍咨。
过顾城湖,元末明初,陶宗仪,昨行三塔崦，今过顾城湖。帆正风犹顺，程遥日渐晡。碍船防断渚，收港认浮图。同往皆良友，羁情喜不孤。
己卯中秋,元末明初,陶宗仪,移榻近前荣，良时引兴清。雨从晡后散，月向夜深明。灵兔曾无恙，孀娥若有情。举杯邀对酌，隔岁好寻盟。
中秋,元末明初,陶宗仪,今夕知何夕，南轩景趣幽。露漙蟾影耀，风静桂氛浮。移榻催铺席，褰帘快上钩。年年催老去，又见一中秋。
辛已中秋,元末明初,陶宗仪,海㝢乐升平，中秋景象清。秪缘人意好，转觉月华明。今岁佥愚戆，比邻异死生。听来惟是哭，孰更不伤情。
九月朔日庭前白菊开花,元末明初,陶宗仪,寻常重九日，难得菊花开。今岁困添闰，孤芳亦借魁。翠裘云掩冉，鹤羽雪毰毸。三嗅秋香立，吟哦待酒来。
丙寅中秋,元末明初,陶宗仪,云开天宇洁，玉露滴琪林。静对中秋月，偏伤故国心。半生常作客，此夕一沾襟。弟妹书难得，穷愁老转深。
十二月望后一日输粟金山卫,元末明初,陶宗仪,渤海金山小，坡陀草路危。城池连斥卤，部伍杂华夷。比屋屠牛肆，高竿卖酒旗。一旬愁里过，雨雪滞归期。
十月十一日夜梦中赋诗一首既觉忘前四句枕上足成之,元末明初,陶宗仪,柳风轻娜娜，竹雨净娟娟。有只书千帙，无多屋数椽。村深居自好，心远老相便。载酒溪翁羡，桃源小洞天。
十月廿六日喜雪分韵得同字,元末明初,陶宗仪,今年方见雪，欢喜万人同。觥巨醅浮绿，窗明烛耀红。煎茶移石鼎，理棹命溪童。黄竹何须赋，休祥兆岁丰。
庚辰元日,元末明初,陶宗仪,授历纪庚辰，开元值丙寅。五更微见雪，两日便迎春。头戴银幡巧，门题彩帖新。屠苏循故事，殿饮老年人。
九月四日遣愁,元末明初,陶宗仪,尘锁断弦琴，悠悠岁月深。遗言仍在耳，恶日倍伤心。路隔重泉窅，坟封宰木阴。临风耿无语，老泪一沾襟。
哭王黄鹤,元末明初,陶宗仪,人物三珠树，才华五凤楼。世称唐北苑，我谓汉南州。大梦麒麟化，惊魂狴犴愁。平生衰老泪，端为故人流。
乙丑十月廿八日得乡人林序班公辅寄声报舍弟梦臣没于道未知月日地所二首 其一,元末明初,陶宗仪,白下相逢日，于今十二年。江湖俱老矣，风雨独凄然。哀讣从人得，残躯为国捐。生儿多不育，身后竟谁传。
乙丑十月廿八日得乡人林序班公辅寄声报舍弟梦臣没于道未知月日地所二首 其二,元末明初,陶宗仪,弟兄惟我在，骨肉永睽离。王事勤劳日，关河梦断时。水深风浪恶，夜静鼓笳悲。号恸嗟何及，伤心老益衰。
哭马平主簿夏原威,元末明初,陶宗仪,诗书承善庆，簪组沐恩荣。赋命分修短，详刑服重轻。平生师友义，终古别离情。尽掬寒淞水，难前泪眼清。
挽陆北岩教谕,元末明初,陶宗仪,北岩今已矣，命也复何仇。形影长相吊，文章不自谋。梦残萧寺夕，魂返故山秋。多少伤心事，哀猿哭未休。
挽赵云居先生二首 其一,元末明初,陶宗仪,故国王孙后，先生德望隆。相将年九十，出处浙西东。学本趋庭教，医存济世功。俄然弃荣养，哀恸起秋风。
挽赵云居先生二首 其二,元末明初,陶宗仪,吴淞今共客，台婺远相连。去国二千里，论心四十年。故人将尽矣，老泪重潸然。修得遗贤传，储输太史编。
送何伯温还凤阳,元末明初,陶宗仪,索居濠水曲，岁月共悠悠。会面忽今日，怜君已白头。关山来去路，风雨别离愁。溪上船催发，寒潮没远洲。
开垆日有感是日始见霜,元末明初,陶宗仪,阳月日云初，新霜万瓦铺。具羞供墓祀，炽炭煖寒炉。望望乡关远，栖栖旅思孤。形骸看渐老，节序不停徂。
挽张云庄宗礼三首 其一,元末明初,陶宗仪,客邸病萦纡，惊忧郁未舒。紫桫函蜕骨，白下返灵舆。故里千年别，浮生一梦如。莫云庄上些，山雨竹楼虚。
挽张云庄宗礼三首 其二,元末明初,陶宗仪,嫁殃遭太守，簿录降将军。短景灯余燄，繁华水上云。贤愚谁复辨，玉石竟俱焚。次第修言行，他时表墓文。
挽张云庄宗礼三首 其三,元末明初,陶宗仪,呜呼吾友汲，相望去程遥。遗恨孤慈侍，清魂入大招。诸儿铜鼓卫，一穴凤山椒。泪洒西风里，交情永寂寥。
洪武癸酉正旦雨明日雨中夜雷电又明日雨四日阴曀严寒西北风大作口号,元末明初,陶宗仪,迎春半月先，寂历过新年。鸡狗羊猪忌，风雷电雨全。玄冥虽代谢，阳德未昭宣。有待阴霾散，乾坤始泰然。
九日雨,元末明初,陶宗仪,三年元日雨，今雨欲经旬。洋海开涂者，金山馈粟人。体寒衣绽裂，腹馁食艰辛。上帝垂慈悯，晴暄振困贫。
二月六日雪,元末明初,陶宗仪,春半三番雪，田更诵里谣。一年防暴水，九月定盲飙。色妒梅枝瑩，花黏蝶翅消。暂时成凛冽，玉烛自能调。
庚午七月三日大风雨视丁卯岁为尤甚独松江若此他郡无有也,元末明初,陶宗仪,雨从朝起骤，风到夜深狂。仆屋摇坤轴，漫江遍海乡。喜无秋旱暵，未卜岁丰荒。较彼前三载，而今势益强。
六月廿九日喜雨,元末明初,陶宗仪,六月三旬旱，炎威酷吏犹。廿年无此热，一雨近初秋。田亩尘随伏，禾苗病向瘳。丰登还可望，生计尚堪谋。
二月朔夜中雷始发声三日寒载严雪大作,元末明初,陶宗仪,前夜起雷声，寒威刃发硎。积阴春黯惨，密雪昼飘零。香褪梅腮白，愁缄柳眼青。拥垆频炽火，不似肉为屏。
七月三十日雨,元末明初,陶宗仪,半月值秋晴，凉生枕簟清。嘉禾方孕秀，甘雨又滋荣。造物功难报，斯民乐有生。输租庚责了，仓庾定充盈。
洪武丁卯腊月癸亥雪,元末明初,陶宗仪,六花凝瑞白，已见腊前三。寒色清逾烈，羁怀老不堪。穷阴连漠朔，丰稔在江南。驴背溪桥客，煎茶恐未谙。
腊月初二夜雪,元末明初,陶宗仪,吼树朔风雄，寒欺绣被重。地浮银渤澥，山吐玉芙蓉。瑞象标初腊，欢怀慰老农。岁登端可卜，百谷遍提封。
正月十二日雪,元末明初,陶宗仪,立春才二日，撩乱雪花飞。阴晦云同色，严凝晓肆威。拥炉频炽火，对酒趣添衣。德泽终当布，斯民莫叹欷。
至日听雨,元末明初,陶宗仪,至日听寒雨，今宵忆向曾。漏催铜史箭，花灺木奴镫。愁垒坚难破，骚坛峻可登。苦吟无好语，白发已鬅鬙。
甲子又晴,元末明初,陶宗仪,田家春甲子，分外要清明。水旱因从卜，休祥亦可旌。明年期大稔，今日喜长晴。为报西畴老，知时好力耕。
元宵雨,元末明初,陶宗仪,三五元宵节，连年气候同。漫天来暮雨，吼地起南风。灯火楼台寂，笙歌巷陌空。金吾徒弛禁，清坐惬深衷。
连日积雪酿寒晓起见雪腊月十一日也,元末明初,陶宗仪,四野话丰年，三番见腊前。意从多日厚，色瑩六葩妍。溪艇因思汎，铛茶趁埽煎。老翁无此兴，拥火醉陶然。
九月廿七日,元末明初,陶宗仪,九月三旬里，浑无几日晴。轩墀檐雀浴，农室灶蛙鸣。点滴疑天漏，汪洋觉地平。烟蓑樵水稻，此去若为生。
和董良史宪佥西郊草堂杂兴八首 其一,元末明初,陶宗仪,杏花春雨映溪堂，不异当年碎锦坊。重碧破除千万事，硬黄临写十三行。枌榆夹道阴连屋，鱼鸟亲人水满塘。觅句有时成久立，草茵藉坐槿篱傍。
和董良史宪佥西郊草堂杂兴八首 其二,元末明初,陶宗仪,西郊辟地搆名堂，绝胜南村小柳庄。得意四时从啸咏，读书万卷保行藏。雕胡米滑甘于粟，莴苣苗肥绿似秧。野饭菜羹皆适口，一真滋味静中长。
和董良史宪佥西郊草堂杂兴八首 其三,元末明初,陶宗仪,清溪脉脉抱虚堂，新竹娟娟过短墙。问柳寻花春事晚，投壶散帙午阴凉。时将芳糗充鱼饵，岁会香粳备鹤粮。如此闲情真自适，可无幽梦入鹓行。
和董良史宪佥西郊草堂杂兴八首 其四,元末明初,陶宗仪,老来岁月去堂堂，夙佩君恩不敢忘。炎汉辞官容广受，圣朝立极过轩唐。秫田春雨租牛种，茗盌凉风对鹤尝。清兴有时吟不了，天边罗立九山苍。
和董良史宪佥西郊草堂杂兴八首 其五,元末明初,陶宗仪,日长双燕语深堂，树木参天枕簟凉。龙德光明今宇宙，犬牙相制古封疆。人庞俗厚宜栖止，岁泰时康匪禬禳。我亦有家归未得，浙江东去路微茫。
和董良史宪佥西郊草堂杂兴八首 其六,元末明初,陶宗仪,吟成池草坐西堂，胸次悠然隘八荒。静悟游鱼投饵急，闲看飞燕葺巢忙。采山钓水唐人愿，长子生孙汉吏仓。高尚循良同一致，要令身世保平康。
和董良史宪佥西郊草堂杂兴八首 其七,元末明初,陶宗仪,萧萧落木护秋堂，白版为扉掩夕阳。尘垢不沾频洒埽，稻粱巳熟渐收藏。摄生未用芝和术，具膳能无芥与姜。一榻清风渺千古，看他奔走为人忙。
和董良史宪佥西郊草堂杂兴八首 其八,元末明初,陶宗仪,执经弟子早升堂，客至何妨卧下床。家世泽流遗牒在，御炉烟染赐衣香。锦囊缥帙新增集，玉轴牙签旧补亡。邻舍相邀长是醉，此身终老白云乡。
次韵宁熙中上人姑苏纪游十首 其一 华山阻雨,元末明初,陶宗仪,东南风急布帆轻，长泖西来第一程。此日忽逢春莫雨，何人不望客中晴。烟峦朵朵鬟凝碧，石溜溅溅玉奏声。且向华山溪口泊，推篷涤研写幽情。
次韵宁熙中上人姑苏纪游十首 其二 喜晴,元末明初,陶宗仪,澹雾冥濛日晏升，揽衣遥见阖闾城。十分天气依然好，一色波光远近明。紫燕将雏花上语，锦鸠呼妇树头鸣。道傍农父交相庆，菜麦青青喜快晴。
次韵宁熙中上人姑苏纪游十首 其三 山行偶兴,元末明初,陶宗仪,鬼护神呵两怪松，晚晴长阪绿阴浓。泉声喷壑溪东走，岚气涵空日下舂。毫楮出奁题好句，杖藜到处发奇踪。近来蜡得登山屐，拟约重游意未慵。
次韵宁熙中上人姑苏纪游十首 其四 游天池,元末明初,陶宗仪,雨余弭棹钓矶头，一锡翩翩纵远眸。翠壁石蹲形似虎，龙渊云堕气如牛。人间幻出三千界，天上移来十二楼。更陟层颠穷睇盼，只疑咫尺是瀛洲。
次韵宁熙中上人姑苏纪游十首 其五 游灵岩,元末明初,陶宗仪,灵岩拔起拱诸峰，林壑深幽与昔同。谁念夫差罢敝后，莫逃范蠡计谋中。弹琴石老菭花紫，响屧廊空夕照红。里叟不谙亡国恨，至今犹说馆娃宫。
次韵宁熙中上人姑苏纪游十首 其六 游天平,元末明初,陶宗仪,树木沈沈翠作堆，瘦筇缓步首频回。天平山水真佳矣，文正祠堂亦壮哉。碧落高寒超下界，白云清煖隔浮埃。长怀往事成悽断，为读残碑剔藓苔。
次韵宁熙中上人姑苏纪游十首 其七 游南峰寺,元末明初,陶宗仪,昔游曾记与诸贤，藉草高谈雪满颠。白鹤青骢开士逝，丹厓碧岫野花然。虎丘东去无多地，龙脉西通第二泉。长欲携书此中住，自随春雨种山田。
次韵宁熙中上人姑苏纪游十首 其八 沈一庵山居,元末明初,陶宗仪,懒性生憎世累萦，功名从此不相能。堂成自可同兰若，客至何妨话葛藤。仪宇如如瑶圃月，心怀炯炯玉壶冰。扁舟早晚相寻去，湖上群峰取次登。
次韵宁熙中上人姑苏纪游十首 其九 宿观音寺,元末明初,陶宗仪,锡杖寻幽四月交，山中地位总清高。一庭萝月县金鉴，万壑松风响翠涛。云卧已知随处好，浪游无愧此生豪。上方梦觉清如洗，况是鹤鸣从九皋。
次韵宁熙中上人姑苏纪游十首 其十 寻僧不遇,元末明初,陶宗仪,肩舆伊轧度嵚岑，义重宗乘故远寻。涧雨收时花作阵，岩扉掩处笋成林。蒲龛香歇闲清昼，石鼎烟销锁绿阴。那得相逢话畴昔，嗟哉时序百年心。
张建宁赋诗见寄次韵四首 其一,元末明初,陶宗仪,移家住近府城东，帘捲垂杨燕子风。幽梦时惊棋局外，好怀日付酒杯中。喜于静室观虚白，倦向通途踏软红。老我无能甘寂寞，溪山还欲与君同。
张建宁赋诗见寄次韵四首 其二,元末明初,陶宗仪,十年仕宦厌驰驱，随例归休始定居。门巷每来君子履，杖藜闲过野人庐。锦心绣口三都赋，玉轴牙签万卷书。别有高情真自适，或时孤棹或巾车。
张建宁赋诗见寄次韵四首 其三,元末明初,陶宗仪,文采风流果谪仙，乾坤汗漫兴飘然。银章朱绂承殊渥，桧楫兰舟济巨川。兄弟喜看三薛在，古今谁似二疏贤。朋游散落曾无几，童稚情亲到莫年。
张建宁赋诗见寄次韵四首 其四,元末明初,陶宗仪,赤霄丹凤邈难俦，鸥鹭为朋只浪游。田里清淳依谷水，关河迢递隔台州。西风采采黄花晚，落日离离碧树秋。白发催人伤老大，少年声价落青楼。
次韵答张林泉五首 其一,元末明初,陶宗仪,忆昔交游各少年，君年八十愈昂然。幅巾短杖林和靖，斗酒长篇李谪仙。修竹檐前香细细，落花风外影跹跹。有时饭罢无余事，展席科头自在眠。
次韵答张林泉五首 其二,元末明初,陶宗仪,绘像耆英古有堂，先生鬓发已苍浪。写书简竹枯鲜碧，临帖笺藤捣硬黄。潮汐去来溪一曲，垣墉周匝树千章。执经弟子皆循饬，道统真传溯紫阳。
次韵答张林泉五首 其三,元末明初,陶宗仪,倦草淮南大小山，此身长与白云闲。南邻北舍相欢洽，西陌东阡自往还。笔势纵横惊雨骤，文词奇古发天悭。几时共剪西窗烛，尊酒高谈一破颜。
次韵答张林泉五首 其四,元末明初,陶宗仪,百年孤抱岁寒心，不觉头颅雪满簪。梧陌鼎烟时瀹茗，石床衣露夜横琴。水云深处成真赏，风月良辰动苦吟。欲访郊居曾有约，桃花浪煖一篙深。
次韵答张林泉五首 其五,元末明初,陶宗仪,枕流漱石豁烦襟，日月容光实照临。御笔曾题田氏宅，王门莫听戴逵琴。明经教子传家学，买宅租田罄橐金。寿格期颐能有几，垂垂白发送光阴。
次韵答陈祠部景祺三首 其一,元末明初,陶宗仪,传家谨护一毡青，膝下儿孙岁岁增。松顶云开晴放鹤，溪头潮落晚移罾。堂临绿野从行乐，路直青霄定立登。几欲拿舟寻旧约，望穷烟树碧澜层。
次韵答陈祠部景祺三首 其二,元末明初,陶宗仪,碧海双金远送青，对之诗思晚逾增。庭前洗竹闲留锸，池上叉鱼不用罾。锦里角巾唐杜甫，苏门长啸晋孙登。羡渠伯仲幽栖处，又隔风尘几百层。
次韵答陈祠部景祺三首 其三,元末明初,陶宗仪,锦树离离海气青，岁年大稔粟加增。仆夫纬筱修鱼箔，童子纫丝结蟹罾。北舍南邻相往复，东皋西疃自临登。香浮缸面新醅熟，脍切鲈肥玉作层。
新春风雨次陆北岩韵三首 其一,元末明初,陶宗仪,博山沉水袅轻烟，岁旦常仪总粲然。笠屐宾朋来雨外，盘觞儿女列堂前。梅惊朔次朝犹落，柳怯春寒昼未眠。盥手正襟端策问，今年还可种圭田。
新春风雨次陆北岩韵三首 其二,元末明初,陶宗仪,江南风雨见何曾，十日都无一日晴。晓起暂看新岁历，老来偏动故乡情。良辰美景须花柳，妙舞清歌待燕莺。喜有山林容我辈，共将诗酒乐文明。
新春风雨次陆北岩韵三首 其三,元末明初,陶宗仪,鸟车载鬼过遥天，白雨淋浪杂翠烟。喜咏久无工部老，祷祈未用玉堂仙。世情简淡非今日，春色凄迷似去年。风景不殊乡邑远，梦归夜夜浙江船。
次韵答山泉上人曦,元末明初,陶宗仪,绿溪野径僻通村，百尺梧桐翠长孙。海色曙凝生白室，香云晴护牧闲园。额辉郡乘招提古，名重乡评行业尊。近掣藏函翻般若，何当联席与精论。
次陆北岩韵二首 其一,元末明初,陶宗仪,庐外圭田二亩强，乡邻佣力为移秧。百年冈垄衣冠閟，一径楸梧雨露凉。天地无情身老大，山林有分发苍浪。急流勇退人争羡，喜见春风日载阳。
次陆北岩韵二首 其二,元末明初,陶宗仪,畎亩高低络翠径，树林茂密列云屏。水村沙路迢迢白，茅屋炊烟处处青。谷口樵歌西日暝，岩头虎啸晚风腥。先生归也山居静，童子篝灯月半扃。
严寒次粟隐德上人韵二首 其一,元末明初,陶宗仪,雪留十日未都消，画閤娱情遣寂寥。茶敌睡魔浮玉乳，酒烘吟脸晕红潮。雕盘异馔明妆捧，宝鼎沉香烈火烧。应有穷途饥冻者，一般风景不同条。
严寒次粟隐德上人韵二首 其二,元末明初,陶宗仪,匡床燕坐坎离交，冰缀霜髭口欲胶。煖老正宜丝作毯，逸居那敢树为巢。饥禽战羽时僵仆，猛虎摩牙夜噭哮。造物屈伸端有数，醉歌自把唾壶敲。
登千山次林泉征士韵二首 其一,元末明初,陶宗仪,水作巴蛇走淀湖，山蟠天马载浮图。重重桑柘平原近，闪闪乌鸦落照晡。林庙幡镫祠岱岳，江城雉堞带东吴。归心自是愁如织，只怕游人唱鹧鸪。
登千山次林泉征士韵二首 其二,元末明初,陶宗仪,欲学当年乞鉴湖，鹏程九万阻南图。望穷海上天无际，倚遍阑干日未晡。一代衣冠成二老，百年藜杖寄三吴。南村亦有林泉趣，春雨声声听鹁鸪。
周万竹知绍兴府日其家梅花盛开西宾张林泉作诗寄之及简越上诸友因次韵二首 其一,元末明初,陶宗仪,南枝向煖竞先开，何处人间有玉台。冰艳雪臞浑好在，月香水影入诗来。逋翁湖上清魂返，仙子罗浮小仗回。寄远慎毋多折却，使君调鼎待盐梅。
周万竹知绍兴府日其家梅花盛开西宾张林泉作诗寄之及简越上诸友因次韵二首 其二,元末明初,陶宗仪,麟经家学保青毡，文采风流艺且贤。池草西堂生梦里，官梅东阁到吟边。会稽望去无多路，朋旧别来今几年。见说兰亭只如昔，胜游须在莫春天。
次胡安州韵,元末明初,陶宗仪,宦成归老有余晖，吟苦从教带减围。卜搆北山欣地僻，阅耕南亩虑年饥。云霄孤鹤盘旋过，野水闲鸥自在飞。炎暑困人多病暍，寄言莫怪往来稀。
万山遗叟以所作中秋重九二诗见示诸公和之已多勉强效颦二首 其一,元末明初,陶宗仪,高碾长空玉一轮，娟娟零露洗浮尘。良宵又值中秋节，老我堪怜百岁身。对酒漫忘谁是主，赋诗那有语惊人。据床谈咏还多兴，沈浸清光景思新。
万山遗叟以所作中秋重九二诗见示诸公和之已多勉强效颦二首 其二,元末明初,陶宗仪,重阳佳节无风雨，倦客他乡忆水丘。采采黄花人送酒，迢迢碧汉雁横秋。喜无败兴催租者，自有循溪荡楫舟。底用登高方是乐，嘉宾三两醉还休。
五月菊,元末明初,陶宗仪,老圃乘凉起叹嗟，孤标底事便开花。石榴明处朝同采，红藕香巾酒漫赊。画舫沅湘怀屈子，薰风庭馆属陶家。也知不为趋炎出，莫忘清秋兴绪嘉。
次夏西畴韵,元末明初,陶宗仪,乱余及见太平年，圣主龙飞地幅员。父子戍边归未得，公疾下士礼弥虔。中天孤月应同照，尺素双鱼孰为传。昨夜釭花频送喜，好风吹堕白云篇。
题德如海上人听松轩,元末明初,陶宗仪,定起忽闻风雨生，危枝只恐鹤巢倾。苍虬鼓鬣嘘天籁，翠浪掀空送海声。一派笙簧秋淅沥，千官环佩玉琮琤。我家亦有闲庭院，不及山窗分外清。
寄题陈孟文丛碧轩,元末明初,陶宗仪,一室萧闲竹里安，绿波洗出万琅玕。云深竞舞青鸾瘦，檐曲长霏翠雨寒。三径清风人楚楚，五车汗简墨珊珊。何当直造谈眩处，展席凉阴捣月团。
小游仙词雪后一日甲子作,元末明初,陶宗仪,瑶池谪降小真仙，只在人间二八年。长日沈沈缄秘绪，浮生草草厌尘缘。一函遗蜕寒璚陨，五夜清魂颢气县。鸾鹤启途幢节拥，碧霄如洗月婵娟。
借韵答清溪邵先生,元末明初,陶宗仪,西泖移家住北村，谢庭兰玉见玄孙。门前料理桑麻圃，雨后栽培杞菊园。象齿篆签书列庋，松花酿蜜酒盈尊。平生不饮惟留客，翰墨词章熟考论。
借韵荅宗高王架阁,元末明初,陶宗仪,萧然一室数家村，籍甚三槐几叶孙。诗句惊人师杜甫，妍词落简客梁园。承恩出牧年方妙，谢事归休道益尊。不觉数年成阔别，老怀耿耿与谁论。
借韵荅牧庵上人谦暨无心野人,元末明初,陶宗仪,南村差似浣花村，惭愧山巾宰相孙。独抱遗经耕垄亩，病辞束币老丘园。此生空忝诸公后，举世何如见佛尊。翠竹黄花真妙理，清风明月不须论。
七夕次万山韵,元末明初,陶宗仪,瓜果中庭漏点深，露花零乱满琪林。曝书偶忘今朝是，乞巧欣逢此夕临。云驭瑶池灵剡剡，星梁银汉影沈沈。人间天上同欣乐，只有悲蛩语不禁。
登超果寺一览楼次林泉民韵,元末明初,陶宗仪,层楼明敞奠松关，万里苍茫指顾间。地络泖茸罗梵塔，天低溟渤献神仙。宝陀像设金千镒，瑞井光涵玉一环。倚遍阑干吟未了，伽陵风细韵绵蛮。
次韵荅邵青溪先生,元末明初,陶宗仪,藜杖乌纱过百年，童颜鹤发气泠然。窝尊安乐元通谱，壶隐虚闲别有天。课稼春行黄犊外，寻盟时到白鸥前。青溪一曲春如许，二顷何须负郭田。
雪次陆静庵韵,元末明初,陶宗仪,剪剪寒风势转严，六花扑簌缀高檐。蚁醅银瓮人微醉，兽炭金炉妾惯添。大地一方调玉烛，遥山九点诧形盐。明朝拟向西园赏，四敞罘罳卷毳帘。
胡万山脚气陆北岩遗诗问讯因次其韵,元末明初,陶宗仪,见说新秋仍病痹，南州土湿暑熏蒸。耳边愁听三江雨，胸次清涵万壑冰。卧起东山今谢傅，啸闻半岭昔孙登。北岩老子题诗寄，愧我才疏阙剡藤。
感怀次韵,元末明初,陶宗仪,数椽茅屋称幽居，环堵萧然日著书。邻曲往还忘主客，林泉映带乐禽鱼。一经阐教韦丞相，三策成名董仲舒。自愧无能空白首，子孙便好问耕锄。
中秋玩月次胡万山韵,元末明初,陶宗仪,东头涌出烂银盘，帘卷南荣仔细看。秋气平分宵寂寂，凉辉十倍露漙漙。阿鵵药臼敲清杵，素女霓裳跨白鸾。欲折丹葩向高处，璚楼玉宇不胜寒。
次张林泉韵,元末明初,陶宗仪,潜化芝兰四十春，多君文采玉为人。青灯风雨思还共，白发江湖老更亲。东汉独高严濑客，西畴自拟葛天民。沧江今日同耕钓，窃景前贤托此身。
次韵荅胡别驾,元末明初,陶宗仪,避地侨居泖水滨，相看白发与时新。好山登眺无多处，荣宦归来有几人。鸡黍会多谈笑数，芝兰气合性情真。莫年我辈须行乐，莫遣蹉跎过一春。
正月二十有六日余与邵青溪张林泉会胡万山夏雪蓑俞山月高彦武张宾旸于佘北踰岭而南访陈孟刚席上分韵得船字,元末明初,陶宗仪,桃源只在人间世，三老相逢莫问年。清昼喜陪多士集，紫霄只恐德星躔。香蒸云液行璚斝，花簇珍羞饤绮筵。一棹归来潮正落，溪头好似米家船。
题张惟德清逸轩诗卷,元末明初,陶宗仪,结庐自爱南村好，尽日萧闲遣兴长。一榻松风茶在鼎，半帘溪雨酒盈觞。遥岑爽气朝来致，小径黄花晚节香。闻道层轩清且逸，我将过汝共徜徉。
过沈汝舟故居次范宏远韵,元末明初,陶宗仪,不见幽人左太冲，鹤归辽海蕙帷空。败垣踯躅春酣日，老树鸺鹠夜啸风。怪事书空千载一，长干作客几人同。可怜满眼凄凉泪，都付诗篇感慨中。
次万山韵,元末明初,陶宗仪,风雨江湖雪满头，斗南名士总交游。山林已自无多在，我辈真成第一流。折简招邀春酿熟，策筇来往野情幽。年年无事长相见，底用寻盟到白鸥。
晓起,元末明初,陶宗仪,豆苗引蔓上疏篱，桐树吹花落钓矶。老我田园闲处好，故人书札近来稀。挂巾萝薜看云起，沐发沧浪待日晞。只怪平生诗癖在，形骸消瘦不胜衣。
题王筠庵水村山居二首 其一,元末明初,陶宗仪,垂杨旧种成篱落，小径初开近石矼。夜雨渔舟添个个，晴沙鸥鸟下双双。梦魂不到鸣珂里，卜筑何须濯锦江。沽酒鲙鱼从野老，高僧招隐压新腔。
题王筠庵水村山居二首 其二,元末明初,陶宗仪,松杉束屋青天小，猿鹤当阶白昼闲。木客揖人骑虎下，溪童采药贸琴还。玉笙声断云连席，丹灶光沉月满关。我欲排楹与邻并，掬泉洗耳听潺湲。
录宋宫人语,元末明初,陶宗仪,云护春阴凝薄冻，烟销炉篆带余馨。残花满院莺声涩，细雨吹帘草色青。丹凤不来天浩浩，玉箫吹彻泪冥冥。腰肢瘦损真无几，宁使清心混浊泾。
对月,元末明初,陶宗仪,客子每看湖上月，秋声渐近竹边窗。流萤缀衣夜数个，白鹤听琴时一双。甘旨未能娱綵服，旅愁长是对寒缸。饭牛屠狗诚无愧，附凤攀龙志未降。
熟食日有怀,元末明初,陶宗仪,去年今日天台路，布袜青鞋扪薜萝。山鸟乱飞疏雨至，人家闭户落花多。孤灯客鬓愁中改，千里乡关梦里过。江汉悠悠为客泪，先茔回首倍滂沱。
西湖晚步题湖山堂,元末明初,陶宗仪,短策轻衫徐步稳，平堤落日莫光迟。郎君马上敲金镫，官妓船头唱竹枝。老鹤不归和靖墓，长林还护鄂王祠。吁嗟人事朝朝异，山色湖光似昔时。
长安市,元末明初,陶宗仪,长安市上多青楼，楼下美人娇以羞。千金买笑复何惜，万里作客还自愁。勋业未成惭宝鉴，英雄何限看吴钩。百年世事如云雨，老大徒伤易白头。
九日,元末明初,陶宗仪,江城黤惨伤秋莫，人事艰难感恨长。正苦兵戈依远道，不堪风雨过重阳。鬓毛垂领萧萧短，菊蕊盈枝细细香。妖气天光两冥漠，将军何日定荆襄。
独坐简赵彦征,元末明初,陶宗仪,豺狼猛噬据荆徐，烽火连云照玉除。世上小儿皆习战，江南何地可安居。诸侯控制兵机冗，滥吏诛求国政疏。独坐小窗情思恶，秋风袅袅正愁予。
晓发松江,元末明初,陶宗仪,客里东风促去程，沙棠舟小布帆轻。冲人鸥鸟双双起，近水桃花树树明。故喜吴淞堪寄食，不愁江汉尚屯兵。经纶事业成虚掷，一寸葵心向日倾。
次邵冠军客中见寄韵,元末明初,陶宗仪,重关列戟迟行舟，小雨吹烟凝不流。时迓檄书传帅命，数呼官酒破诗愁。江城已击扶摇上，海宇还期汗漫游。春树重重云莫合，怀人多在驿西楼。
皆梦轩为陈汝嘉赋,元末明初,陶宗仪,北窗高卧羲皇上，不比南柯太守衙。尘世蕉阴方覆鹿，山童竹里自敲茶。黄粱旅邸空仙枕，春草池塘即谢家。万事转头同一幻，怪来筠管忽生花。
偶成简钱曲江,元末明初,陶宗仪,坐看凉月上溪楼，桐叶晶荧露气浮。恋阙近瞻天北极，怀亲遥隔海东头。寓形宇内一身老，濯足沧浪万里流。安得神飙驾轻毂，白云直下即丹丘。
寄赠叶子澄,元末明初,陶宗仪,平生不受官长骂，结屋乃在深郊居。田无二顷每种秫，日有百钱惟买书。养亲上堂具甘旨，留客煮饭挑嘉蔬。怜君行义有如此，名誉岂肯终阎闾。
次谢士英韵,元末明初,陶宗仪,郊原十里非凡境，屋宇无多似瀼西。新竹长来吟径小，绿杨缺处画桥低。茶浮石鼎儿新煮，诗满云笺手自题。乘兴看山出林麓，短筇一个影清溪。
春雨初晴沈野亭见访,元末明初,陶宗仪,九十日春浑有几，相将一半雨兼风。草堂晴旭生虚白，花径儿童扫落红。漫喜故人来泗北，更期后夜宿山中。青鞋布袜须吾辈，百遍相过意未穷。
次夏士良户侯韵,元末明初,陶宗仪,竹里茅茨白板扉，兴来随意卧牛衣。天笼平野前山远，水拍危桥过客稀。钓罢得鱼沽酒去，雨余种豆荷锄归。故人却在城南住，日日清觞四坐飞。
秋怀次夏停云韵,元末明初,陶宗仪,妖氛澒洞逼京华，将略时无李左车。休唱贞元供奉曲，似闻商女后庭花。职方未复江南贡，使者空乘海上槎。自古和边真拙计，却令红粉泣琵琶。
送陈平仲,元末明初,陶宗仪,我居巷南子巷北，同是挈家来避兵。故园荆榛已能理，远道虎豺那可行。老怀作恶辄数日，寒溪送别伤离情。未知后会更谁好，斫鲈且醉双银罂。
读史次谢元素韵,元末明初,陶宗仪,长时读史白云西，往事评来手自题。亮也已亡谁相汉，单云多智国存齐。百川行地终归海，五纬经天未聚奎。堪叹洛阳宫外路，铜驼荆棘夜乌啼。
乐静草堂为卫叔静赋,元末明初,陶宗仪,屋绕芙蓉九叠屏，日长客去掩闲庭。岩花煖傍疏帘落，阶草晴分汗简青。温火试香删旧谱，汲泉煮茗续遗经。江南定有征贤诏，太史方占处士星。
次韵荅杨廉夫先生,元末明初,陶宗仪,移家正在小斜川，新买黄牛学种田。奏赋不骑沙苑马，怀归长梦浙江船。窗浮爽气青山近，书染凉阴绿树圆。乐岁未教瓶有粟，全资芋栗应宾筵。
夜坐,元末明初,陶宗仪,披衣散发坐南荣，漏点迟迟欲二更。风约沼萍云影淡，月栖径竹露华明。石床凉意浮珍簟，宝鼎沈烟喷玉笙。世虑不关心似洗，此身只觉在蓬瀛。
梅花坞,元末明初,陶宗仪,溪北溪南十万枝，洞门深锁几人知。月香水影无多语，姑射罗浮自一奇。千里喜传春信早，孤筇偏爱夕阳迟。殷勤更入坡仙咏，共补辛夷别墅诗。
守岁次谢高洁韵,元末明初,陶宗仪,明日五更才是春，坐深不觉漏声频。风尘澒洞向今夕，灯火团栾能几人。老去清霜吹鬓发，愁来双泪落衣巾。乾坤扰扰皆兵甲，何处溪山著此身。
机山怀古次赵廷采韵,元末明初,陶宗仪,昭侯功业在人间，二俊文章若可攀。西洛竟从王囧辟，秋风不遂季鹰还。平原村迥家山静，华表云深鹤梦闲。有客舣舟来吊古，空林落叶雨潸潸。
长至日林泉偕雪林踰凤冈访友联句次其韵,元末明初,陶宗仪,凤皇飞舞结青山，九曲云林第一关。轻棹每从溪口去，短蓑长自岭头还。初阳消息升沈里，二老襟怀啸咏间。此地正堪颐莫景，采芝厎用蹑商颜。
催梅为雪林作,元末明初,陶宗仪,的皪孤标隔水湄，我家庭馆见何迟。喜迎春信无多日，英负东风第一枝。湖曲老逋魂定返，罗浮仙子梦曾期。短筇立待黄昏月，嗅得寒香便赋诗。
代梅荅,元末明初,陶宗仪,向煖南枝趁早开，让渠独占百花魁。与时无竞缄春在，感子相思索笑来。吹笛且休明月厎，煮茶宜傍白云隈。老予不比桃和杏，直要鼕鼕羯鼓催。
次景讷庵韵送廷采,元末明初,陶宗仪,传家留得旧青毡，旅食西州五十年。老去秪知怀故国，晓来生怕送归船。九山影落三江口，丹杏花开二月天。最是东风双语燕，留人飞过酒尊前。
先照楼为玉无瑕上人题,元末明初,陶宗仪,若木枝头耀烛龙，寅宾先与最高峰。光明遍照三千界，楼阁宏开第一重。举目心征香水海，至诚膜礼紫金容。五时说法如亲听，向上圆机不露锋。
听雪为孙以贞赋,元末明初,陶宗仪,瑶池阿母教飞璚，细捣冰花拥佩旌。郭索行沙林竹偃，吴蚕食叶纸窗明。短编清夜谁家读，柔橹寒溪远处声。闭户先生俄侧耳，松涛沸起煮茶铛。
八月十五夜玩月次韵,元末明初,陶宗仪,高捲湘帘看明月，一年今夜十分嘉。露华清洒玉毫兔，林影还浮金背蟆。太液池台当更好，广寒城府望非赊。据床老子婆娑在，啸咏欢娱孰有涯。
次胡别驾韵寄李仪曹至刚,元末明初,陶宗仪,皇帝征除赞礼曹，御炉烟染越罗袍。太微垂象郎星近，仙步趋朝地位高。夙夜寅清宗秩祀，仪文开朗列英髦。嗟余白发怀思日，孤鹤长鸣在九皋。
小园即事次胡广文若思韵,元末明初,陶宗仪,日长童仆理蔬畦，官舍如同隐者栖。新水方塘鱼在藻，落花小雨燕衔泥。杯盘留客儿能奉，琴册娱心手自携。满纸文章新洒翰，人人争道外孙齑。
绯桃次韵同前,元末明初,陶宗仪,凝脂近水骋芳姿，刘阮从来见事迟。血写妖猩衣灿烂，燄融烈火锦昌披。寿同西母还丹日，笑倚东风醉酒时。绝胜渡江颜色浅，英名久入彦谦诗。
万竹林为鹤砂于廷立赋,元末明初,陶宗仪,渭川壤地栽千亩，海上云林长万竿。晋室一时人旷达，尔家三径日平安。琅玕响激秋声早，翡翠阴团雨气寒。裹茗敲门容借看，清风吟啸对檀栾。
九日次韵,元末明初,陶宗仪,今年九日还为客，朋旧壶觞兴趣同。雁影江头清浅处，龙山天际有无中。黄花细吐香堪采，白发高歌气不充。醉把茱萸怀弟妹，异乡飘泊已成翁。
张林泉九日寄诗次韵荅之,元末明初,陶宗仪,耕田凿井水南郊，懒性从来谢拔茅。草檄未能行虎落，濡毫敢望立螭㘭。菊萸并进重阳节，萍水相亲远道交。岁岁兹辰动怀想，若为对饮共山肴。
新寒写怀次韵,元末明初,陶宗仪,世故漫漫混渭泾，九山高枕卧云屏。摊书雾拂双眸瑩，揽镜霜欺两鬓青。归燕凄凉谁复顾，吟蛩哀怨不堪听。秋风落木茅茨破，坐右高县陋室铭。
壬申十二月廿九日林泉抱拙伯仲万山别驾同宿三味轩得何字,元末明初,陶宗仪,岁晏高朋忽我过，诸生尊俎罄欢歌。老来短鬓因愁改，醉后衰颜为酒酡。灯影未随云影淡，漏声不似雨声多。明朝约共寻梅去，屐齿泥深可奈何。
立春次韵,元末明初,陶宗仪,历降灵台一岁新，气调玉烛万方春。候灰浮动轻于雪，腊酒倾来白似银。花胜乱簪人斗巧，菜盘新簇齿生津。寻芳早晚如相约，便整肩舆继后尘。
雨窗会饮分韵得鸡字,元末明初,陶宗仪,南亩躬耕水一犁，夜来风雨正凄迷。华筵盛集书相拉，白绢斜封手自题。宾客不分床上下，杯盘尽出玉东西。太平深野宜欢乐，还忆都门晓听鸡。
和琴清万山五日雨窗酌酒赋诗韵,元末明初,陶宗仪,睡余闲把离骚读，白发星然一老身。五采谁缠长命缕，赤符不上小乌巾。兰汤滑凝芳华冽，丹臼香融药草新。帘卷琴清轩外雨，蒲觞酌客更情亲。
夏原舟寄诗求撰其先子墓铭次韵荅之,元末明初,陶宗仪,男儿不必叹流离，治世麒麟可系羁。好句自堪横槊赋，壮怀莫为听琴悲。迢迢远道江南梦，念念双亲垄上碑。此日勒铭当不愧，行藏颠末我曾知。
赠良介庵上人,元末明初,陶宗仪,开士传来竺国灯，蓦然悟道在闻声。鲸音宝梵岩花落，垆篆蒲团海月生。静扫六尘无染著，要观一性本圆明。何时借我袈裟地，试把宗乘与细评。
化城寺悟本心上人有轩修竹中今寺与轩幻为劫灰瓶锡游方自号竹轩志不忘也,元末明初,陶宗仪,此君劲节保平安，坏衲幽居寄懒残。一榻清风敷具坐，四窗凉雨卷帘看。梵余瑟瑟笙箫荅，定起沈沈翡翠寒。长作化城安隐想，眼前随处碧琅玕。
送潘贡士鲁玙,元末明初,陶宗仪,东风拂曙泮林春，行李观光上国宾。岁贡成材虽有格，旦评雅望妙无伦。帆浮翠縠江波滟，马控青丝柳色新。此去辟雍天咫尺，早持钧轴见经纶。
送人才殷惟中,元末明初,陶宗仪,春水绿波春草碧，春风一棹发江城。到京便入人才选，荐剡连排父老名。朋旧称扬多义举，衣冠惜别重交情。此行喜遂平生志，簪绂荣身感圣明。
甲戌元日次韵,元末明初,陶宗仪,守岁垆边烛尚明，家家箫鼓杂钟声。紫霄散彩晨光发，元日开祥淑气生。万丈赤城怀复眺，千丝白发喜还惊。老来但博身强健，诗酒朋游慰客情。
送吕仲征知县之官武平,元末明初,陶宗仪,明经擢第下金銮，题赐宫罗墨未乾。早岁喜詶尊主学，长才先试牧民官。银章朱绂三千里，白舫青帘五百滩。一县花开琴调古，伫听趣召入朝端。
题颜近仁清风卷,元末明初,陶宗仪,高栋曾轩頫涧阿，此君挺挺翠骈罗。写真缣素襟期合，相与冰霜节操多。鸾牡遄归周甫诵，蓬莱何处玉川歌。门前应用开三径，自有故人时一过。
题朱文仪松轩清赏卷,元末明初,陶宗仪,五鬣离离翠作行，四檐奕奕住中央。签裁象齿尊经史，帖护芸晖宝晋唐。点易研朱朝滴露，题诗握管昼焚香。开庭亦有风来处，不及君家意味长。
赠乐安居士张彦载,元末明初,陶宗仪,治世优游赋考槃，葛衣藜杖笋皮冠。清溪一曲居常乐，红日三竿睡正安。花外雨窗篘蚁酝，竹间风鼎瀹龙团。到头浑是清闲福，笑引儿孙种合欢。
题王孟京先生采芝生卷,元末明初,陶宗仪,高风千古仰商颜，自喜幽栖近九山。短锸每从层巘陟，顷筐长带乱云还。晴霞煖护金茎紫，晓露香融玉朵殷。辟谷延年端藉此，飘然行簉列仙班。
赏牡丹次萧古斋韵,元末明初,陶宗仪,万卉千葩推第一，天然国色谢铅华。沈香亭对殊堪匹，金带围成未足誇。宿露煖风滋绛蜡，曲阑轻幄障晴霞。尊罍燕赏加题品，格调清新是作家。
次韵送张处善归枫溪,元末明初,陶宗仪,慨世浮名散若烟，喜君浩气直如弦。兵戈避地三江曲，湖海论交廿载前。夜雨漫怀扬子宅，早潮催发米家船。枫林渺渺晴云外，此去添予别绪牵。
代赋借鹤,元末明初,陶宗仪,香霭瑶坛恭蒇事，帝真幢节控神飙。朱陵紫府传丹检，白鹤青鸾下碧霄。翅影乱随幡影飏，吭音浑与玉音调。众眸瞻睹同称赞，孰谓仙禽不可招。
中秋对月有感,元末明初,陶宗仪,我室曾烦月照帏，今年此夕认清辉。芳时一去无繇返，皓首同归与愿违。谯漏声传人寂历，胡床影矗露霏微。碧霄如水连银汉，好洗浮生万事非。
又次冰雪翁韵,元末明初,陶宗仪,碧空湛湛露华清，万籁沈沈一鉴明。节序俄惊今夕是，光阴只使老怀惊。杯盘小酌双瓶尽，宾主高谈四坐倾。童子煮茶来报说，莲花漏刻已三更。
题翟景泉空空室,元末明初,陶宗仪,都门此日寄高踪，僦屋通衢岂讳穷。四壁萧然无长物，八窗豁处有清风。居安养拙蘧庐若，绝念忘形幻泡同。方寸虚灵元不昧，漫从释部话空空。
雪中偶成次书庄叟韵,元末明初,陶宗仪,瑶池阿母试鸾刀，剪碎冯夷白战袍。琪树千林清可揽，玉厓万丈势弥高。越笺题句披蝉翼，建盏行茶沃兔毫。却笑堆成狮子样，街头便可怖儿曹。
和山翁寒夜竹所宴集韵,元末明初,陶宗仪,西湖雪里唤相宜，欲约重游未可期。岁月匆匆多契阔，杯盘草草足委蛇。金荷烧烛光逾粲，石鼎联诗句益奇。老子婆娑嗟莫预，买花载酒不为迟。
立春次韵,元末明初,陶宗仪,迎春饯腊此辰兼，畅饮何愁酒价添。春菜青青敷甲拆，枯荄短短绽包尖。银幡斗巧应须赐，玉烛调和不用占。晴日煖风春信早，千红万紫竞秾纤。
除夜次韵,元末明初,陶宗仪,岁律才圆已戒程，满家守饯历深更。驱傩队列籸盆艳，爆竹声扬玉漏清。粻糗车船穷鬼事，杯盘灯火异乡情。徘徊不觉东方白，箫鼓喧阗到处鸣。
丙子元日次韵,元末明初,陶宗仪,帝车揭柄夜司寅，凤历颁年气象新。元日舒长开正始，东风扇煖逗阳春。剡桃作版神如在，列炬为城迹已陈。笑把屠苏随后饮，南村我是老天民。
莫春分韵得青字,元末明初,陶宗仪,轻寒轻煖夜来晴，鴶鵴催耕语不停。清沼满浮春水碧，绿阴浓带远山青。无双美酝玻璃盌，第一名花翡翠屏。欲驻芳轮无上策，匆匆离思短长亭。
水西耕隐为林彦祥赋,元末明初,陶宗仪,西畴膴膴水泠泠，小结茅茨也自清。白蠹简编风外读，乌犍蓑笠雨中耕。休官彭泽惟陶令，行义安丰有董生。九月筑场禾稼熟，献羔祭韭乐升平。
次韵自述,元末明初,陶宗仪,飘零江海半生多，年少疏狂老益磨。柳拂檐牙儿手种，苔黏屐齿客来过。雨窗吟苦偿诗债，茗盌香清遣睡魔。亦欲躬耕南亩上，饭牛闲暇织农蓑。
九日次韵,元末明初,陶宗仪,重阳佳节古今同，老我凄凉思不穷。两浙东西淹岁月，一身南北类萍蓬。登龙人在销沈外，戏马台荒感慨中。醉把茱萸怀弟妹，不知乌帽落西风。
平湖为山阴镜上人赋,元末明初,陶宗仪,万顷平湖枕越城，短篷如在画图行。波浮霜鉴金辉瑩，山拥冰壶玉气清。翡翠兰苕酣净绿，天光云影照空明。知章一曲应分得，用作沙门字与名。
次曹雪林见寄韵,元末明初,陶宗仪,告老归来鬓已秋，山中庐墓境深幽。田园已遂陶彭泽，乡里争称马少游。戏彩庭前思远道，解缨风外濯清流。新诗题寄浑难和，笔力高于五凤楼。
干山访曹雪林刘深云周云坞看菊花云庄有诗次其韵,元末明初,陶宗仪,干山盘曲带诸峰，与客寻幽向此中。溪色秋同天色净，篱花晓裛露花浓。云林泉石清深处，人物衣冠太古风。酌酒赋诗忘路远，放船归晚意无穷。
并头鹤顶红菊次云樵韵,元末明初,陶宗仪,翩跹篱下合欢丛，骈首昂昂沁浅红。湘浦泪沾仙羽若，乔家醉嗅晚香同。秋宵并作繁华梦，春色匀光隐逸风。自昔栽培无此本，丹铅图写待良工。
黄白二色菊,元末明初,陶宗仪,一本花敷二样芳，试稽别谱异寻常。东篱夜结金银气，彭泽神游坤兑方。正色半随霜露改，晚香浑似蝶蜂忙。蜡葩月朵争辉洁，渔隐诗篇久播扬。
次林泉韵简云庄,元末明初,陶宗仪,慈亲堂上笑开颜，画舫归来落照间。一劄分疏投柏府，诸郎迎候出林关。风尘涉世情当适，鸥鸟忘机意自闲。开岁元宵无几日，入城好约看灯山。
丁丑元日分韵得生字,元末明初,陶宗仪,土牛饯腊三元正，玉烛调和四海清。老眼细看新岁历，白头偏动故乡情。人家竞写宜春帖，宰相宁无列火城。图轴高县钟进士，怪精也复可怜生。
谒贞烈庙,元末明初,陶宗仪,义兴县里长桥外，祠宇巍峨枕碧虚。华衮端居英义像，穹碑深刻右军书。斩蛟射虎传今昔，尽孝全忠耀里闾。一棹经过来致谒，石香炉畔整冠裾。
过石臼湖,元末明初,陶宗仪,四围涨塞中流浅，一日风帆百里程。势敌洞庭天所设，形侔石臼古来名。乌犍黑豕千群乱，碧草黄沙万顷平。几处空林皆可画，扣舷吟咏豁高情。
三月朔日入都门,元末明初,陶宗仪,欣欣灌木卫圜丘，滚滚长江控上游。虎踞龙蟠真圣主，天开地设古神州。五云宫殿参差起，万国梯航远近柔。何幸布衣膺宠命，拟随仙仗觐前旒。
二日早朝,元末明初,陶宗仪,鸡人三唱送残更，禁鼓鼕鼕日未升。白玉搆桥联五仗，黄金题榜耀觚棱。班传胪句朝仪肃，乐奏箫韶旦气澄。黼坐正中天咫尺，叩头丹陛益凌兢。
到家,元末明初,陶宗仪,头白衰年一病身，轻装来往倏三旬。五城街市经行遍，数亩田园入望频。芳草落花吴苑夕，短帆轻桨淀湖春。到家菊茂秧田绿，老作皇明治世民。
过凤山锦溪桥,元末明初,陶宗仪,锦溪桥下水平溪，杨柳条长拂岸齐。参政宝坊归幻劫，右丞先垄可悲悽。渔船桧楫双双短，酒店茅檐处处低。市井荒凉风景异，老鸦啼过乱云西。
白醉楼为范文铉赋,元末明初,陶宗仪,目眩金锣日出初，檐阑凛冽气全苏。心情酣乐非因酌，体骨融和似欲扶。西阁吟成唐杜老，寒时作息宋田夫。幕天席地从吾意，兀兀陶陶一念无。
送王思广还常德卫,元末明初,陶宗仪,玉立长身意气多，相逢忽在凤山阿。晋朝人物王文度，汉代将军马伏波。铁甲枕戈曾报效，锦衣传檄谩婆娑。东风二月桃源路，归骑翩翩奈尔何。
莲月轩在华亭东林寺为矩庵方上人赋,元末明初,陶宗仪,凿沼栽莲半亩强，开轩敷席坐端相。从来水月真灵境，化出匡庐古道场。兔影淡笼银橐净，冰轮清碾玉簪香。要知影色皆为妄，本性圆明意味长。
寒碧轩为玉岩琏上人赋,元末明初,陶宗仪,花惟薝卜树旃檀，地位清高眼界宽。云彩半分冰鉴碧，天光倒浸露壶寒。静凭曲槛湔凡趣，宴坐曾轩习止观。本性空明犹湛水，未教风外起波澜。
洪武三十一年闰五月初十日亥时大行皇帝崩十六日皇太孙即位十八日大赦天下改明年为建文感而恭赋,元末明初,陶宗仪,先帝逍遥游碧落，神孙端拱坐明堂。九重统握乾坤大，万国恩沾雨露香。动植飞潜滋德色，都俞吁咈庆明良。老臣舞抃南村底，笑对儿孙两鬓苍。
阅耕,元末明初,陶宗仪,小筑瑶溪水北庄，阅耕杖屦日徜徉。父菑子播知无逸，妻馌夫耘敬有常。好雨三时禾毓秀，凉风七月稻吹香。相逢田畯谈农事，西陌东阡几夕阳。
中秋夜对月,元末明初,陶宗仪,八月平分秋正中，飘香桂子落长空。十分圆魄年年好，一道寒光处处同。清唳忽来蓬岛鹤，乱吟不断露莎虫。南村未酿南楼在，治世琴尊属老翁。
乙卯元日,元末明初,陶宗仪,凤历新颁纪建文，初元正旦上晴暾。一人圣德敷皇极，万物光辉沐湛恩。家世传来书满案，宾朋致贺酒盈尊。太平如此诚难值，只愿年年子又孙。
题唐涿州横云草堂,元末明初,陶宗仪,三泖移居屋几楹，青山一带与云横。翠芬落几琴声润，玉气浮阶鹤梦清。剖竹专城施政教，县车故里养尊荣。杖藜莫厌相过数，好付儿郎管送迎。
城市山林为孙子华赋,元末明初,陶宗仪,我家住近古城阴，随分生涯岂用心。佳菊移栽秋粲粲，修篁罗植昼森森。沟池环匝泉源活，门巷幽闲径术深。祗为长年耽野趣，旁人都道是山林。
送上海知县司公守道赴召,元末明初,陶宗仪,妙拣宪臣来作宰，文星天上照云间。荐贤名奏麒麟殿，恋阙心驰虎豹关。驻毂邑门留犊去，借船浦口载书还。东南赋税民罢病，荅问应知动圣颜。
送人才何公远,元末明初,陶宗仪,朝端奉旨举贤才，使者驰书海上来。琴册缄封荣组绂，衣冠饮饯列尊罍。五城楼阁云烟绕，万国山河锦绣开。圣主临轩求治切，奏陈利病莫迟回。
题靖州卫陈指挥凌云堂,元末明初,陶宗仪,指麾训练渠阳卫，奕奕名堂结搆全。五彩翚飞昭武烈，八窗洞启树机权。抛书草檄风生席，握槊谈兵月满天。他日论功须第一，凌云发轫上凌烟。
题沈宗文竹梧轩,元末明初,陶宗仪,竹梧并植近轩墀，一榻清风日自怡。玉立娟娟冰雪操，翠融挺挺凤皇枝。昌黎喻勒王孙志，工部吟题省署诗。琴瑟斲成笙管截，明廷九奏致雍熙。
送俞知县嘉言之鲁山,元末明初,陶宗仪,皇朝进士声华重，藩邸清曹正列班。有旨召除分宰出，叩头请告送亲还。疏章切媲长沙傅，组绂行之古鲁山。百里涂谣称善治，传家定达五云间。
送友之官,元末明初,陶宗仪,握手河梁酒一卮，若为会合在何时。前旌剡剡催行迈，疏柳萧萧绾别离。明月圆亏千里共，尺书往复半年期。愿言清慎修吾职，早晚高迁侍玉墀。
送李给事中行恕服阕之京师,元末明初,陶宗仪,给事先皇内六曹，缉熙九法独称劳。块苫垩室终缞制，旌旆兰舟试锦袍。玉笋联班黄道直，宫花簇仗紫垣高。清朝事业光千古，黼黻铺张属俊髦。
五日次万山韵,元末明初,陶宗仪,夺标竞渡快轻狂，忆昔游观力尚强。艾颗离离供巧制，榴花朵朵殿群芳。辟兵人佩灵符小，吊古江沈角黍香。晓起画梁双语燕，似知节序说兴亡。
景辰张先生校文福建归林公崇高画闽溪放棹图赋诗其上以饯因次韵就题,元末明初,陶宗仪,一棹闽溪下濑船，千岩万壑路勾连。榕阴处处浮岚外，杜宇声声落照边。考试来临多士上，宦游向在十年前。故人分手难为别，写得云山上蜀笺。
松斋为玉峰秀上人赋,元末明初,陶宗仪,上人远自海东来，为爱青松到处栽。花落石床闲不扫，声和天籁定初回。折将席上为谈柄，留向山中具法材。几欲裹茶林下煮，高斋赋咏亦幽哉。
铁箫为张以道散人赋,元末明初,陶宗仪,冶师百鍊昆吾刀，范出铮铮七窍箫。把弄岂侔龙跃琯，奏成好列凤仪韶。清风赤壁三千顷，明月扬州廿四桥。海上散人携作伴，较渠思致我犹饶。
题许彦清松鹤轩,元末明初,陶宗仪,奕奕高轩结搆成，种松养鹤遂闲情。翠涛翻处鸣逾远，金粉飞时步觉轻。衣湿长防清露滴，枝蟠不怕旧巢倾。葳蕤五粒真堪啖，相与长年已订盟。
腊月廿七日雪,元末明初,陶宗仪,立春三日雪花稠，作阵随风卒未休。屋宇高低银盖覆，郊原远近玉雕锼。将军好问平吴策，高士谁乘访戴舟。九万车夫多冻馁，定应未到济宁州。
送教谕沙允恭赴礼部试易经,元末明初,陶宗仪,袖行荐剡谒南宫，白鹤长鸣蕙帐空。花气春浓薰锦旆，柳丝风软拂青骢。世承雨露诗书泽，笔补阴阳造化功。应试归来须一月，离筵劝酒莫匆匆。
送夏西畴还宁夏,元末明初,陶宗仪,归来已是十年过，行李萧萧两鬓皤。紫塞冰霜还部曲，清秋风雨去关河。潮浮短棹征途远，酒尽离觞别恨多。从此音书应更少，断肠分手泪滂沱。
送道士叶道心游武当,元末明初,陶宗仪,均阳雄镇武当山，金阙宏开缥缈间。龙虎风云环紫极，龟蛇水火閟玄关。杖藜远道秋行役，幢节层坛晓缀班。此地逍遥酬夙愿，丹成九转未知还。
送陈子章赴王家瀼馆所,元末明初,陶宗仪,多士留连醉别觞，琴书一棹水花凉。郊原不异东西瀼，主客何分上下床。白发垂垂劳授业，青衿济济快升堂。弦歌声辍闲情好，定有新诗为我将。
送戴叔温赴京,元末明初,陶宗仪,堂堂廷尉重详刑，幕下贤郎案牍清。奔讣宅忧丧有制，释衰还吉礼无倾。船从三泖湖头发，路向丹阳郭里行。此去功名浑好在，秋风买酒叙离情。
送廷采还黄鹤山中三首 其一,元末明初,陶宗仪,木叶萧萧小雨零，西风鼓棹晚潮生。江山形胜归图写，今古诗篇付品评。乘兴漫穷登眺乐，怀人不尽别离情。蕙帷黄鹤应无恙，此日归来思益清。
送廷采还黄鹤山中三首 其二,元末明初,陶宗仪,黄鹤山中夙著声，丹青文学有师承。前身直是王摩诘，佳句还宗杜少陵。溪上晓来烟似幄，江南春尽雨如渑。扁舟催发轻离别，作恶情怀老不胜。
送廷采还黄鹤山中三首 其三,元末明初,陶宗仪,霜落松江水气清，风前一舸白鸥轻。十年已是三番别，两地都来几日程。鬓发萧萧怜我老，杯盘故故惜亲情。开春有约重携手，不在吴山定越城。
送邵升远应聘之京,元末明初,陶宗仪,朝廷岁岁征遗逸，奉诏蒐罗在有司。深巷穷经端可乐，诸侯劝驾不容辞。天威咫尺黄金阙，虎拜三千白玉墀。清问从容及民瘼，东南黎庶洽雍熙。
送张有秩御史制阕如京师,元末明初,陶宗仪,五采冲霄见羽仪，龙蛇研影快清时。报亲读礼三年毕，事主扬名四海知。獬廌班中曾抗疏，凤皇台上好题诗。沧江画鹢潮催发，不尽离愁酒一卮。
送钱敬叔岁贡赴礼部,元末明初,陶宗仪,陇头不待鹤书招，劝驾宾筵礼数饶。芹泮泳游才孔俊，鹏程鶱翥气弥高。九山霁色浮江渚，十日春风拂柳条。一曲骊驹频唤酒，离愁楚楚正难消。
送薛应翔人才之京名让,元末明初,陶宗仪,持牒喜从乡老荐，画船搥鼓发江城。马空冀北标雄逸，凤起河东仰圣明。万国朝天黄道直，五云拥日泰阶平。旌旗研影三千字，朱绂银章被宠荣。
送徐思勉应聘书诰策,元末明初,陶宗仪,寒溪鼓棹赴弓招，雪点轻装锦作袍。日侍殿庭沾圣渥，职书纶綍簉清曹。鸾回凤舞金花轴，铁画银钩玉兔毫。九万鹏程从此始，登瀛视草步弥高。
送曹士望应聘书诰策,元末明初,陶宗仪,丹诏征贤上玉京，草堂动采乐文明。一经夙继春秋学，三事难忘仕宦情。佶曲聱牙周诰古，森严开朗晋书精。八銮临幸西清日，奏对铺张属俊英。
送贡士蒋时俊之京,元末明初,陶宗仪,圣世崇文治教隆，岁征多士赴南宫。贤关上舍高升日，泮水西斋静学功。夜雨寄怀三径竹，春风得意五花骢。临岐握手难为别，尊酒何时笑语同。
送张宗武,元末明初,陶宗仪,小舟冲雪向来曾，如此湖山喜快晴。万顷渊淳云浩渺，一峰危立玉峥嵘。寒生毳褐清尊益，色映乌纱白发明。只怕阊门明日到，春风恼乱别离情。
赠龟卜金谷祥,元末明初,陶宗仪,周官太卜宝神龟，旦旦粱黄澡祓之。造灼钻研恭按式，谋为杌隉用稽疑。一人能了三人识，诸兆还从四兆推。独有谷祥金处士，传家术业邃于斯。
志喜,元末明初,陶宗仪,翘首甘霖久不沾，火云赤日势如惔。桔槔声断川流竭，䆉稏苗枯暑气炎。迅电掣霆诛厉魃，苍龙饮海抉飞廉。四郊满慰三农意，从此丰年可预占。
次天渊韵二首 其一,元末明初,陶宗仪,辞亲祝发已真休，孰肯将心忆故丘。禅榻熏炉从早夜，云筇雨笠几春秋。朝廷制下催归籍，罗刹江横去买舟。公案参余千七百，明年试罢复来游。
次天渊韵二首 其二,元末明初,陶宗仪,风采飘飘若贯休，相逢犹忆在丹丘。多师妙阐三乘法，老我愁添两鬓秋。薝卜清芬浮雅制，凤皇空翠落归舟。到鄞应是无多月，又向金陵赋远游。
邵弘远用陈祠部韵赋诗见寄和以荅之 其一,元末明初,陶宗仪,故乡遥隔一溪青，眼底湖山兴趣增。菊本剩栽多按谱，鱼秧新种未容罾。旧藏书富县签庋，重庆堂高衣采登。未卜何时能往访，怀人长望泖云层。
邵弘远用陈祠部韵赋诗见寄和以荅之 其二,元末明初,陶宗仪,青出于蓝分外青，承传世学喜加增。济川舟具帆樯柁，渔海人资网罟罾。豹管一斑惭浅见，天门八翼会高登。老余待尽南村里，屋上添茅岁岁层。
送乡贡进士钱宗善余庆吴时纬仲文吴克潜纲赴京会试 其一,元末明初,陶宗仪,一从鼓箧见奇才，高步蟾宫折桂来。圣世设科罗俊彦，春闱较艺夺高魁。柳阴系马深杯劝，江上扬帆急鼓催。此去定知逢庆会，奎光昨日烛三台。
送乡贡进士钱宗善余庆吴时纬仲文吴克潜纲赴京会试 其二,元末明初,陶宗仪,新水生时一棹轻，吴淞江上雨初晴。会知富贵能相逼，决取科名在此行。龙虎榜高浓淡墨，凤皇台近古今情。璚林宴后还登览，万国山河共帝京。
送乡贡进士钱宗善余庆吴时纬仲文吴克潜纲赴京会试 其三,元末明初,陶宗仪,东风揽辔过长干，杨柳青丝拂绣鞍。场屋竞誇攀桂手，文章深契主司官。泥金写帖缄书寄，烧尾开筵共客欢。玉陛胪传当第一，班催鹓鹭立朝端。
和张宾旸西畴汎舟韵二首 其一,元末明初,陶宗仪,平畴积水欲成湖，未有良工写作图。晴日曈昽收宿霭，暖风和畅拂春芜。绿杨红杏韶华丽，白舫青帘主客娱。老子放怀成痛饮，醉循归路日西晡。
和张宾旸西畴汎舟韵二首 其二,元末明初,陶宗仪,潦水茫茫接淀湖，人家如在辋川图。日明练色涵青嶂，风细鳞纹漾绿芜。打鼓踏车农事冗，放船携酒客情娱。饮阑同叩邻姬户，啜茗听讴直至晡。
故社士姚文实挽诗,元末明初,陶宗仪,启祠抱主邻炎熄，刲股煎糜父病痊。一代衣冠今社士，百年诗酒古神仙。高风雅入名人传，孝行宜登太史编。欲访清游已陈迹，空山短日思凄然。
哭赵廷采俨,元末明初,陶宗仪,余姚江上故王孙，黄鹤山中讲世昏。冰玉声华过卫乐，丹青事业在乾坤。半途忍弃妻儿面，一念应怀父母恩。泚笔为修潜德传，无多老泪只销魂。
腊月癸亥立春喜晴三首 其一,元末明初,陶宗仪,一冬霪雨动弥旬，今日初晴值立春。八表荡除阴沴尽，万民瞻睹太阳新。土牛綵仗寒犹冱，蔬甲雕盘绿未匀。林下老翁增寿纪，宫花不上小乌巾。
腊月癸亥立春喜晴三首 其二,元末明初,陶宗仪,开岁三元尚一旬，东城箫鼓已迎春。辛盘切出丝丝细，花胜簪来朵朵新。柳眼蹙金犹浅嫩，梅腮傅粉已轻匀。腊醅缸面浮香蚁，不负吾家漉酒巾。
腊月癸亥立春喜晴三首 其三,元末明初,陶宗仪,霖潦相仍几浃旬，和风丽日逗香春。龙精戒旦阳交泰，天子崇文历换新。槛外柳高金缕弱，庭前草短翠茸匀。老夫还怕余寒在，煖耳难除白氎巾。
已已七夕立秋次胡万山韵,元末明初,陶宗仪,头童齿豁鬓毛衰，老大徒添宋玉悲。天上双星应有约，人间一叶似知时。綵楼香满凉生早，银汉桥横夜度迟。此日报秋端罕遇，呼儿捉笔和新诗。
白露日桂花开次张一高韵,元末明初,陶宗仪,池上曾轩日夜开，天垂银汉洗浮埃。岩花初见丹英吐，节候新交白露来。细细古香吹小榻，瀼瀼清气落深杯。蟾宫此夕知何夕，老子神游不用猜。
洪武庚午正月七日雪,元末明初,陶宗仪,东皇在御未班春，滕六呈祥景物新。一夜花明寒栗冽，九山玉洁晓精神。清浮剡曲怀思棹，净洗边疆战伐尘。百谷有秋端可望，草堂纪咏属诗人。
十日喜晴,元末明初,陶宗仪,九日春霖晓忽晴，鹁鸪唤妇鸟和鸣。麦畦水漫人疏浚，梅驿泥融客问程。景象从今还好在，江山依旧可怜生。待看三五烧灯夜，箫鼓声中乐太平。
七月廿四日喜雨口号,元末明初,陶宗仪,铄石流金暑肆威，槔声响荅稻将疲。天濡霈泽三时久，水漫枯畴二寸奇。雨玉雨珠那可济，维糜维芑实堪期。黄童白叟争称道，太守虔诚为我祈。
八月初二日喜雨次林秉彝韵,元末明初,陶宗仪,水涸田枯若漏瓢，桔槔声动出层霄。滂沱雨泽驱炎熇，泱漭潢污混海潮。今岁定期秋稔熟，前村已救稻枯焦。农人鼓腹齐欢跃，管有粮储奉圣朝。
十一月廿七日雪赋禁体诗一首明日小寒,元末明初,陶宗仪,九冥裁剪密还稀，驴背旗亭索酒时。剡水怀人乘逸兴，梁园授简骋妍词。小寒纪节欣相遇，瑞兆占年定可期。莫塑狮儿供一笑，埽来煮茗快幽思。
七月十四日书事,元末明初,陶宗仪,云霭冥迷风暴烈，雷霆击薄雨滂沱。十围大树相随压，百丈神龙竞逐过。潢潦骤增疑漫海，溪流直立似县河。天威未霁诚当惧，冠服兢兢念靡它。
题墨竹 其一,元末明初,陶宗仪,把烛倩官奴，娟娟入画图。秋声风雨外，照见碧珊瑚。
题墨竹 其二,元末明初,陶宗仪,苍梧帝子游，萧瑟倚清秋。一握冰纨里，长县翡翠钩。
题纨扇折枝竹,元末明初,陶宗仪,剪来青鸾尾，挂向珊瑚钩。明月照清影，一握湘江秋。
题画菜,元末明初,陶宗仪,晓起畦丁送，长斋思益清。平生耽此味，厌说五侯鲭。
题飞鸣宿食百雁图,元末明初,陶宗仪,碧汉斜书草草，清宵众语雍雍。莫向芦花深处，江南稻熟秋风。
题林亭高士图,元末明初,陶宗仪,岩壑衣冠逸士，松篁琴酒闲亭。坐看云生远岫，一江春水泠泠。
题落花游鱼,元末明初,陶宗仪,蒲抽翡翠茸茸，花落胭脂片片。晓来戏唼游鱼，雨霁绿波如练。
题王黄鹤竹石便面,元末明初,陶宗仪,貌得筼筜墨未乾，萧萧离立万琅玕。此君心事坚如石，一握清风拂面寒。
赵海宁长松高士图,元末明初,陶宗仪,春雷唤起苍龙蛰，鳞甲蜿蜒云气湿。道人长镵斸茯苓，半天风雨山精泣。
莫春杂兴次顾君举韵,元末明初,陶宗仪,渔父鲤鱼长尺半，提携不受人家唤。当垆解缚换酒归，烂醉沧江杏花畔。
赵待制山水,元末明初,陶宗仪,山外溪平不肯流，山前乔木易知秋。水晶宫里清幽地，不信无人著钓舟。
侯仲冶风雨归庄图,元末明初,陶宗仪,黑雨横江天漠漠，馋蛟怒吼惊涛作。扁舟冒险且归来，正恐明朝风更恶。
清晓过南屏,元末明初,陶宗仪,漏尽铜虬夜未阑，曙星炯炯碧云端。马头笼烛冲寒去，直过南山第二关。
宫词三首题王叔明士女 其一,元末明初,陶宗仪,閤门传诏宴龙池，宫漏穿花月上迟。准拟承恩供奉处，镂金团扇乞新诗。
宫词三首题王叔明士女 其二,元末明初,陶宗仪,大家妆著斗时宜，等候君王看月嬉。三十六宫清夜永，幽情不许外人知。
宫词三首题王叔明士女 其三,元末明初,陶宗仪,水晶别殿十分凉，金碧平桥近建章。直罢归来成小立，花深惊起宿鸳鸯。
题张渥湘妃鼓瑟图,元末明初,陶宗仪,朱弦促柱鼓湘灵，雾鬓风鬟下紫冥。万顷碧波明月里，曲终惟见数峰青。
题实相海上人沧江一叶诗卷,元末明初,陶宗仪,刳刻轻于脱瓣莲，飘飘一叶寄栖禅。风休月白波涛静，觉海重乘大愿船。
次韵曦讲师南仲牧闲园杂咏十首 其一,元末明初,陶宗仪,树林郁茂即祗园，种药栽蔬要剪繁。甘菊医方能疗目，频分野老瀹曈昏。
次韵曦讲师南仲牧闲园杂咏十首 其二,元末明初,陶宗仪,蒿藜非类便须锄，菜甲青青小雨初。更待明年春笋出，就林烧熟味如酥。
次韵曦讲师南仲牧闲园杂咏十首 其三,元末明初,陶宗仪,曲径傍边薝卜林，蕊头朵朵缀璚簪。经余未把袈裟解，静嗅清香坐树阴。
次韵曦讲师南仲牧闲园杂咏十首 其四,元末明初,陶宗仪,日涉名园引兴长，绿阴多处石床凉。花时那似今番好，翠筱娟娟过粉墙。
次韵曦讲师南仲牧闲园杂咏十首 其五,元末明初,陶宗仪,幽草疏花静里看，桐阴穿膝坐蒲团。顿除妄念机缘息，方寸无萦眼界宽。
次韵曦讲师南仲牧闲园杂咏十首 其六,元末明初,陶宗仪,莴苣青青早芥红，引流分灌露华丛。园丁采掇供香积，日日携筐向此中。
次韵曦讲师南仲牧闲园杂咏十首 其七,元末明初,陶宗仪,小筑垣墉缭四陲，前头即是梵王祠。沼花新吐芬陀利，石钵溪泉献一枝。
次韵曦讲师南仲牧闲园杂咏十首 其八,元末明初,陶宗仪,新添野圃四无邻，埽径时时款逸民。展席松阴谈妙觉，我来借榻或经旬。
次韵曦讲师南仲牧闲园杂咏十首 其九,元末明初,陶宗仪,芳草池塘蛙乱啼，青松未长鹤巢低。坡陀谁种闲桃李，玉立修篁个个齐。
次韵曦讲师南仲牧闲园杂咏十首 其十,元末明初,陶宗仪,牧闲不与世争能，云护柴关玉作层。客到莫嫌无供养，凿池栽藕种茭菱。
题画二首 其一 抱琴高士,元末明初,陶宗仪,重重绿树护清溪，欲觅知音路转迷。布袜青鞋吟未了，又随野色过桥西。
题画二首 其二 停舟高士,元末明初,陶宗仪,落落长林水一湾，绿阴多处白鸥闲。畏途尘满无心踏，独坐船头看晚山。
次韵题柳燕,元末明初,陶宗仪,溶溶煖绿漾芳堤，一握柔丝剪未齐。帘卷东风疏雨歇，落花香染定巢泥。
题杨士贤山水二首 其一 风雨归舟,元末明初,陶宗仪,山雨溪风晚未休，萧萧落叶满汀洲。渔船罢钓归何处，眼厎狂澜正可愁。
题杨士贤山水二首 其二 雪林行旅,元末明初,陶宗仪,积雪寒凝昼不消，璚林琪树耸孤标。寄言逆旅休辞倦，西崦人家路尚遥。
题马远竹溪吟弈图,元末明初,陶宗仪,好诗应向过桥成，逸兴还从对局争。此日山林无一事，竹香细细晚风清。
为谢居士题画册二首 其一 山中隐居,元末明初,陶宗仪,小小茅茨住碧山，柴门无客昼长关。移家更入云深处，城市终年不往还。
为谢居士题画册二首 其二 竹深避暑,元末明初,陶宗仪,万竹林中草缚庵，溪声隐隐隔云岚。日长客去收经卷，一枕清风睡正酣。
题本原上人悟雪卷,元末明初,陶宗仪,雪满千山初定起，璚林玉树总如如。湛然常寂心无染，清静圆明等太虚。
题袁安卧雪图,元末明初,陶宗仪,玉琢芙蓉朵朵开，乾坤清气费诗裁。先生一榻高千古，不管门前县令来。
题绿竹苍石图为万竹山人寿,元末明初,陶宗仪,粉香翠影碧琅玕，丹凤林中第一竿。雨露恩浓磐石固，清风日日报平安。
题画梅二首 其一 红梅,元末明初,陶宗仪,梨云落莫锦云低，谁写冰魂上赫蹄。玉骨从来无此色，想应新浴武陵溪。
题画梅二首 其二 墨梅,元末明初,陶宗仪,明月孤山处士家，湖光寒浸玉横斜。似将篆籀纵横笔，铁线圈成个个花。
题墨芙蓉,元末明初,陶宗仪,西风采采媚秋光，绛节朱颜翡翠裳。只恐夜深青女妒，洗妆研沼墨痕香。
题和靖观梅图,元末明初,陶宗仪,小朵遥岑隔翠漪，背笼衣袖立多时。暗香浮处催诗句，落叶昏黄分外奇。
题赵廷采溪亭读书图,元末明初,陶宗仪,溪山佳处搆茅亭，四面芙蓉朵朵青。新水夜来添一尺，湘帘高捲昼横经。
题云庄耕隐图,元末明初,陶宗仪,乱云深处水回环，南亩无多屋数间。晓起一犁春雨足，夕阳牛角挂书还。
题观瀑图,元末明初,陶宗仪,千峰紫翠插芙蓉，上界招提有路通。更向石桥观瀑布，玉虹万丈挂晴空。
题双松独钓图,元末明初,陶宗仪,双松偃蹇水挼蓝，几叠遥山送碧岚。一叶钓舟轻似苇，短蓑烟雨老江南。
题张叔清采莼图,元末明初,陶宗仪,秋风江上紫莼肥，童子携筐采掇时。独有东曹能命驾，至今此味少人知。
题夏士良修篁芙蓉,元末明初,陶宗仪,故人一别两年过，写寄相思恨转多。欲采芙蓉隔秋水，只闻江上竹枝歌。
题画菜二首 其一,元末明初,陶宗仪,芦菔生儿菜有孙，露芽雨甲媚盘飧。自知肉食非吾相，抱瓮何辞日灌园。
题画菜二首 其二,元末明初,陶宗仪,绕屋蔬畦称食贫，雨余齐茁翠苗新。山庖顿顿殊风致，天上酥酡未足珍。
题梅鹤高士图,元末明初,陶宗仪,月明孤鹤唳前汀，一树寒梅护石屏。香篆已消童子倦，道人犹对蕊珠经。
客窗听雨四绝句次南山韵 其一,元末明初,陶宗仪,十年归梦剡溪船，眼底江山若个边。春事寂寥人意懒，一天风雨共愁眠。
客窗听雨四绝句次南山韵 其二,元末明初,陶宗仪,萧然一室小于船，那得心情到酒边。只怕今年无菜麦，闷来抛卷曲肱眠。
客窗听雨四绝句次南山韵 其三,元末明初,陶宗仪,处世真犹上濑船，纷纷人事浩无边。就中亦有清闲者，醉即高歌倦即眠。
客窗听雨四绝句次南山韵 其四,元末明初,陶宗仪,新种垂杨可系船，寻盟日日到鸥边。当年曾向巴江泊，政似如今听雨眠。
题诗意图,元末明初,陶宗仪,杖藜访友趁萧闲，采药山深待未还。流水石桥松影合，溪童指点乱云间。
题倪云林枯木竹石小景,元末明初,陶宗仪,苍玉庚庚翠袖扶，墨池洗出碧珊瑚。倪颠老去风流尽，只有云林小画图。
题墨梅,元末明初,陶宗仪,花光三昧幻冰魂，满纸春风带墨痕。好似孤山亭子上，一枝斜映月黄昏。
开泖口号四首 其一,元末明初,陶宗仪,县民应役开长泖，两岸高低菜麦空。程限不严功力怠，监官酣酒舞裙红。
开泖口号四首 其二,元末明初,陶宗仪,四十里长横泖路，会工都用六千人。开挑两月无成绩，主典污慵欠拊循。
开泖口号四首 其三,元末明初,陶宗仪,沟渠堰塞为开河，河未开通雨转多。水浸麦根浑烂却，今年生理竟如何。
开泖口号四首 其四,元末明初,陶宗仪,万农蹙额吁苍旻，莫把春霖困下民。种得稻禾供馈饷，全资二麦济饥贫。
题鹧鸪,元末明初,陶宗仪,湘江岸口黄陵庙，苦竹丛低雨气昏。相唤相呼泥滑滑，长途多少客销魂。
题金华赵彦如所藏画轴,元末明初,陶宗仪,婺女光芒地脉灵，天潢倒影湛清泠。眼前不尽登临意，都在溪山一草亭。
题和靖拥炉觅句图,元末明初,陶宗仪,一童一鹤住西湖，千古高风识画图。水影月香成绝唱，苦吟犹自拥寒炉。
题黄葵,元末明初,陶宗仪,西蜀孤芳分外清，嫩黄新染越罗轻。自从承却金茎露，向日檀心一寸倾。
题雪景山水,元末明初,陶宗仪,碎剪银河片片零，芙蓉开遍玉崚嶒。八窗洞启虚生白，好似蓬婆最上层。
题葵花雉鸡,元末明初,陶宗仪,向日倾心矫不移，援琴闲操雉朝飞。仙人掌上金茎露，滴著娟娟五彩衣。
题人物山水,元末明初,陶宗仪,古赋裁成学遂初，山童研墨且徐徐。石头几上溪藤滑，旋拂松花对客书。
为许玄伯题画二首 其一 黄菊,元末明初,陶宗仪,道人小葺柳边庄，三径西风逗晚香。按谱秋葩班异品，堂堂正色御袍黄。
为许玄伯题画二首 其二 绯桃,元末明初,陶宗仪,学会徐熙笔法奇，浓磨翠屑衬胭脂。武陵溪上神游熟，写得春风小折枝。
题黄葵聚蝶图,元末明初,陶宗仪,亭亭花萼媚秋光，露满金杯蝶翅凉。二月好春浑忘却，乱飞争恋御罗黄。
题清暑观瀑图,元末明初,陶宗仪,隔岸林泉照眼清，玉虹千尺挂空青。松风谡谡凉如洗，一段匡庐九叠屏。
题倪元镇云岫溪亭图,元末明初,陶宗仪,扁舟昔日惠山前，裹茗来烹第二泉。清閟老仙呼鹤处，冈头亭子尚依然。
题林子山画次韵,元末明初,陶宗仪,一个青松覆小亭，香浮菡萏远逾清。日长无事抛书坐，静听文楸落子声。
题荔枝,元末明初,陶宗仪,大唐置驿贡遐方，火齐虬珠裹蔗浆。博得玉环才一笑，教坊曲奏荔枝香。
题曹云西双松图,元末明初,陶宗仪,泖云西畔一诗翁，画法营丘理趣融。四十年前经此地，双松无恙草堂空。
题万玉图,元末明初,陶宗仪,踏雪寻梅访老逋，西泠桥外小山孤。疏疏密密花争发，好似传来万玉图。
题王若水戴胜 其一,元末明初,陶宗仪,桑树柔条叶已空，晚来独立语东风。织纴自是闺房事，喜得频催早献功。
题王若水戴胜 其二,元末明初,陶宗仪,片片疏翎列顶旗，娟娟文羽揽春辉。边庭大将能知汝，献捷封侯戴胜归。
慈云十咏 其一 灵峰古刹,元末明初,陶宗仪,众山罗立小为尊，一朵灵峰启法门。气聚风藏龙脉远，元符宝殿尚孤存。
慈云十咏 其二 庆云禅关,元末明初,陶宗仪,庆云五色照清溪，郁郁纷纷望远迷。第一禅关从此入，西头即是古招提。
慈云十咏 其三 ?师全身塔,元末明初,陶宗仪,一定千年与世忘，当时起塔谨安藏。如今试启云龛钥，爪发还应几许长。
慈云十咏 其四 竺师觉花堂,元末明初,陶宗仪,缤纷天雨宝优昙，听法升堂总戒严。顿悟此心成一笑，阿师不待觉尊拈。
慈云十咏 其五 运师芥子室,元末明初,陶宗仪,维摩方丈未为奇，我室呼如芥颗宜。三万二千师子坐，著来尚可踢须弥。
慈云十咏 其六 薝卜林,元末明初,陶宗仪,薝卜花开玉朵攒，清香满室似旃檀。五千余卷都披却，四十二章宁浪看。
慈云十咏 其七 松阁看云,元末明初,陶宗仪,长松落落远尘寰，重阁阴阴奠碧山。尽日跏趺自怡悦，禅心已共白云闲。
慈云十咏 其八 莲池玩月,元末明初,陶宗仪,沼中净植芬陀利，天上高县白玉盘。香远光清宵更寂，梵余徙倚石阑干。
慈云十咏 其九 层峦拱翠,元末明初,陶宗仪,云屏九叠自天开，龙象森严震法雷。莫怪山灵无供养，六时朝礼送青来。
慈云十咏 其十 双溪环碧,元末明初,陶宗仪,流水萦纡远接天，一支分入寺门前。且教听讲苍龙蛰，菩萨来乘大愿船。
庚午十二月十八日雪,元末明初,陶宗仪,满载寒花玉气浮，野航一个小于瓯。晓来试上城头望，碧海金山两白鸥。
辛未八月廿三日大风雨口号,元末明初,陶宗仪,大风怒吼雨如麻，入得更深势转加。晓起忽闻墙外语，今年只损木绵花。
辛未子月廿三日,元末明初,陶宗仪,朔风颠号树木枯，层冰积雪冻模糊。三冬酷冷无今日，兽炭频烧醉玉壶。
癸酉五日六日阴七日雨,元末明初,陶宗仪,两日寒阴人日雨，不堪吼地北方痴。马牛耕战人供亿，百谷丰凶未可知。
谷日雨,元末明初,陶宗仪,寒风剪剪雨冥冥，水白云黄菜麦青。听得老农墙外语，今年不得看参星。
九日雨,元末明初,陶宗仪,终日霖霪不肯晴，晚来片片雪花零。竹炉炽火驱寒气，缸面分醅入夜瓶。
赤脚雪,元末明初,陶宗仪,雪停五日未全消，云净天清气泬寥。故老相传名赤脚，来年山岳要枯焦。
十二月初一初六两日闻雷,元末明初,陶宗仪,今年腊月两闻雷，虩虩声从何处来。阳不闭藏先出地，下民修省可禳菑。
丙子五日甲子雨,元末明初,陶宗仪,正月上旬逢甲子，试稽农历定丰年。奈何终日风兼雨，又恐乘船入市廛。
三日率诸生赴礼部考试,元末明初,陶宗仪,应试南宫听考研，诸生背读泻鸣泉。清曹仪制耑分领，次第编名奏奉天。
十日给赏,元末明初,陶宗仪,讲明三诰阐王言，亿万师生沐湛恩。晓起内廷催给赏，谨持宝楮出端门。
十一日谢恩,元末明初,陶宗仪,四更来簉紫宸班，恭谢皇恩仰圣颜。五拜礼严三叩首，春风两袖趣东还。
八月六日白露,元末明初,陶宗仪,今朝白露亥时交，小雨霏微向日捎。野老为言无过虑，岁丰天意已先教。
廿三日,元末明初,陶宗仪,打窗风霰五更头，寒冱重阴昼不收。积水淼漫天一色，望穷只益老农忧。
腊月五日早霜,元末明初,陶宗仪,鸳鸯万瓦玉参差，青女横陈肆腊威。晓起推窗疑是雪，棱棱还向太阳晞。
月九日,元末明初,陶宗仪,谷日宜晴翻作雨，明朝西北大风狂。圣人在御民安乐，未必天心降不祥。
廿八日雪,元末明初,陶宗仪,杏蕊娇红柳眼青，东风阵阵雪花明。春光已是三之一，厎是严寒砭骨清。
十一月朔大雪节早见雪,元末明初,陶宗仪,狂风昨夜吼棱棱，寒压重衾若覆冰。节气今朝逢大雪，清晨瓦上雪微凝。
腊月乙卯日已卯时雷从西北方起,元末明初,陶宗仪,连朝气候若春温，晓日曈昽忽惨昏。一道金光飞闪电，雷声虩虩震天门。
正月十七日,元末明初,陶宗仪,上元次夕月华明，雪霰缤纷欲二更。晓起作花飞向日，苦寒砭骨势峥嵘。
正月廿二日夜三更雷始鸣,元末明初,陶宗仪,风狂雨急夜三更，隐隐春雷已作声。节候数来先十日，多应群蛰未全惊。
南浦,元末明初,陶宗仪,如此好溪山，羡云屏，九叠波影涵素。暖翠隔红尘，空明里、著我扁舟容与。高歌鼓枻，鸥边长是寻盟去。头白江南，看不了何况，几番风雨。画图依约天开，荡清晖、别有越中真趣。孤啸柘篷窗，幽情远、都在酒瓢茶具。水荭摇晚，月明一笛潮生浦。欲问渔郎无恙否，回首武陵何许。
一萼红 赋红梅次郭南湖韵,元末明初,陶宗仪,水云乡，又南枝逗煖，绰约汉宫妆。春艳秾分，朱铅浅试，翠袖独倚修篁。想应道、东风料峭，剪霞彩、零乱补绡裳。勾漏寻真，丹丘授诀，傲睨冰霜。毕竟孤标还在，纵夭桃繁杏，难侣寒香。玛瑙坡头，珊瑚树底，江南别是风光。且莫倚、高楼玉管，怕轻盈、飞处误刘郎。依旧小窗，疏影淡月昏黄。
露华 赋碧桃用南湖韵,元末明初,陶宗仪,武陵夜寂。记露影璇空，一笑曾识。素脸晕铅，巧把黛螺轻羃。莫是歌渡烟江，浣却旧家颜色。还又讶，深宫绀袖，唾花犹湿。问他阿母消息。甚落莫梨云，青鸟难觅。不比锦红，轻薄容易狼藉。嫩绿护出溪头，谁顾采香仙客。春晚也、频温玉笙是得。
念奴娇 九日有感次友人韵,元末明初,陶宗仪,黄花白发，又匆匆佳节，感今怀昔。雨覆云翻无限态，故国寒烟榛棘。杜老漂零，沈郎瘦损，此意天应识。划然长啸，不知身是孤客。呼酒漫祓清愁，玉奴频劝，两脸添春色。眼底平生空四海，倦拂红尘风帻。戏马台荒，登龙人老，往事休追惜。山林无恙，也须容我高屐。
木兰花慢 次胡笔峰迁居韵,元末明初,陶宗仪,占中山一隩，云晻霭、水萦纡。便小理蔬畦，深锄菊圃，细甃花衢。平生几番卜隐，到而今、方称列仙臞。问字溪翁载酒，执经弟子将车。猗欤。心迹混樵渔。安用绝交书。向石上围棋，松阴捣药，乐意偏殊。当年辋川图画，有林泉、如此更何如。旋买良田种秫，只知吾爱吾庐。
月下笛 赋落梅,元末明初,陶宗仪,东阁诗悭，西湖梦浅，好音难托。香消玉削。早孤标顿非昨。阿谁底事频横笛，不道是、江南摇落。向空阶闲砌，天寒日莫，病鹤轻啄。情薄。东风恶。试快觅飞璚，共翔寥廓。冰魂漠漠。谩怜金谷离索。有时巧缀双蛾绿，天做就、宫妆绰约。待一点，脆圆成，须信和羹问却。
题薛兰英、蕙英《苏台竹枝词》 其一,元末明初,杨维桢,锦江只见薛涛笺，吴郡今传兰蕙篇。文采风流知有日，连珠合璧照华筵。
拟古十首 河传 拟花间 其一 春日宫词,元末明初,邵亨贞,春殿。帘卷。郁金香远。午漏沉沉柳阴。楼前怨红何处寻。沉吟。玉沟流水深。睡起长门催侍宴。情正倦强把镜奁展。露柔荑。添黛眉。步移。君王犹讶迟。
拟古十首 蝶恋花 拟雪堂 其二 夜宿西掖,元末明初,邵亨贞,莲烛烟销深院里。玉宇琼楼，夜色明如洗。月到紫薇花树底。阑干露重无人倚。金錀无声门不启。华发萧萧，尚拥青绫被。听尽楼头更漏水。一声唱晓鸡人起。
拟古十首 凤来朝 拟清真 其三 汴堤送别,元末明初,邵亨贞,驻马隋堤路。怨凌波、背人唤渡。正琵琶拨到伤情处。又底事、便轻去。日照啼红无数。酒杯干、再三细语。转首又天涯暮。怎约得、画桡住。
拟古十首 临江仙 拟无住 其四 水槛过雨,元末明初,邵亨贞,一滴天瓢蠲溽暑，夕阳微漏残红。竹阑乘兴倚薰风。笑惊双白鸟，飞过藕花丛。羽扇纶巾闲到我，百年世事匆匆。若耶溪上旧相逢。晚来回首处，山色有无中。
拟古十首 卖花声 拟顺庵 其五 早朝应制,元末明初,邵亨贞,烟树重重，春在景阳宫殿。翠柳深、笼寒尚浅。千官过处，有黄鹂百啭。五云中、渐移龙扇。钧天九奏，迤逦霞觞催献。笑声喧、霓裳舞遍。香烟满袖，更宫花迎面。喜新来、太平重见。
拟古十首 杏花天 拟白石 其六 垂虹夜泊,元末明初,邵亨贞,月明消却娃宫酒。听吹笛、清寒满袖。向时双桨载离愁、去后。几春风待问柳。谩回首。三江渡口。念西子、如今在否。上方钟动客船开、别久。寄新诗、兴未有。
拟古十首 小重山 拟梅溪 其七 尊前赠妓,元末明初,邵亨贞,绿鬓低低压翠钿。双眉弯似月、斗婵娟。夜凉和袖拂冰弦。娇无奈、何况酒尊前。歌罢意悠然。一声新雁过、暗愁牵。明朝江上水连天。凌波步、万一故人怜。
拟古十首 鹊桥仙 拟稼轩 其八 中原怀古,元末明初,邵亨贞,残阳陇树，寒烟塞草。戏马台前秋老。黄河日日水东流，断送却、英雄多少。西秦笳鼓，东山寄傲。万事付之一笑。闲来系马读残碑，又目断、江南飞鸟。
拟古十首 浪淘沙 拟遗山 其九 浙江秋兴,元末明初,邵亨贞,红叶满青山。掩映溪湾。柴门鸡犬白云间。江上草堂尘不到，老子心闲。霜后橘阑斑。篱菊香残。夕阳回首一凭阑。世事悠悠吾老矣，且放杯干。
拟古十首 唐多令 拟龙洲 其十 钱塘晓渡,元末明初,邵亨贞,晨色动征衣。疏钟隔翠微。小蓬莱、烟树高低。潮去潮来吴越恨，江上月，故依依。人老昔游非。愁多春梦稀。旧相思、重见无期。苏小门前杨柳树，应折断，最高枝。
浪淘沙 其一 钱南金疾作，代简问讯,元末明初,邵亨贞,秋意满平芜。梦绕莼鲈。一江烟水雁来初。昨夜西风吹杜若，渺渺愁予。人隔楚天隅。相望踌蹰。想应多病故人疏。门巷凄凉谁买赋，瘦也相如。
浪淘沙 其二 晚窗过雨,元末明初,邵亨贞,杨柳弄黄昏。不掩重门。长条尽是旧愁痕。独自倚帘看晚色，无限消魂。风雨小溪浑。春过三分。明朝莺燕又纷纷。唯有天涯芳草怨，依旧王孙。
浪淘沙 其三 感旧,元末明初,邵亨贞,江外雨初收。江水悠悠。旧时桃叶去难留。几度春风杨柳暗，不系离舟。别久减风流。梦断西楼。年年二月踏青游。不是沙边无杜若，懒寄闲愁。
虞美人 其一 柳滨泛荷,元末明初,邵亨贞,南风十里平湖外。夜舞凌波队。米家书画满船头。更著小怜歌舞障清愁。乌纱不共人间暑。别有谈玄尘。近来懒作断肠声。只怕花能解语又多情。
虞美人 其二 谢张芳远惠杏花,元末明初,邵亨贞,闭门日日听风雨。不道春如许。老来犹自爱看花。及至看花双眼被愁遮。杏花不改胭脂面。愁里惊相见。花枝犹可慰愁人。只是鬅鬙短鬓不禁春。
虞美人 其三 水仙,元末明初,邵亨贞,几年不见凌波步。只道乘风去。山寒岁晚碧云寒。惊见飘萧翠袖倚琅玕。玉盘承露金杯劝。几度和香咽。冰霜如许自精神。知是仙姿不污世间尘。
虞美人 其四,元末明初,邵亨贞,客窗深闭逢三五。不恨无歌舞。天时人事总凄然。只有隔窗明月似当年。老夫分外情怀恶。无意寻行乐。眼前触景是愁端。留得岁寒生计在蒲团。
虞美人 其五,元末明初,邵亨贞,无情世事催人老。不觉风光好。江南无处不萧条。何处笙歌灯火做元宵。承平父老头颅改。就里襟怀在。相逢不忍更论心。只向路傍握手共沈吟。
河传 其一 戏效花间体,元末明初,邵亨贞,春浅。重门深掩。寂寞东风。睡浓。起来绣窗花影重。娇慵。宿妆凝淡红。待把眉山临镜画。还又罢。却放翠帘下。画楼闲。楼外山。倚阑。只愁相见难。
河传 其二 戏效花间体,元末明初,邵亨贞,倦绣。轻揎罗袖。背倚秋千。杜鹃。年年恼人三月天。锦笺。空将心事传。小玉偷移筝上雁。弦索断。惊起睡鸳散。粉墙西。杨柳堤。马嘶。谁家游子归。
河传 其三 戊戌岁暮吴中客楼夜思,元末明初,邵亨贞,人静。雨摇灯影。梦绕天涯。路赊。水边小梅开几花。人家。酒旗何处斜。客路冰霜惊岁晚。情绪懒。长是念疏散。小溪滨。犹有春。故人。几时相见频。
浣溪沙 其一 早春,元末明初,邵亨贞,残雪楼台试晚晴。锁香帘幕酿微酲。浅寒灯市有人行。别院金刀裁白苎，谁家银烛度瑶筝。早春天气已关情。
浣溪沙 其二 早春,元末明初,邵亨贞,金碧围屏小博山。锦笼鹦鹉旧雕阑。黄金杨柳弄轻寒。翠帐半垂鸳结带，朱门双掩兽连环。东风犹锁黛眉弯。
浣溪沙 其三 暮春杂兴,元末明初,邵亨贞,竹槛云窗古画图。烟堤花岛小蓬壶。昼长人静鸟相呼。玄璧光浮铜雀研，紫绵香冷博山垆。半欹高枕当人扶。
浣溪沙 其四 暮春杂兴,元末明初,邵亨贞,雨过池塘绿水生。竹阴深处小桥横。鱼吹翠浪柳花行。独倚曲阑魂欲断，沉思倾国句难成。匆匆春晚更伤情。
浣溪沙 其五 春感,元末明初,邵亨贞,西子湖头三月天。半篙新涨柳如烟。十年不上断桥船。百媚燕姬红锦瑟，五花宛马紫丝鞭。年年春色暗相牵。
浣溪沙 其六 丁酉早春试笔，柬钱南金,元末明初,邵亨贞,乱后无诗做好春。春光却又恼诗人。溪头举目暗伤神。杨柳官桥人迹绝，杏花歌馆烧痕新。相期何处避兵尘。
浣溪沙 其七 折花士女图,元末明初,邵亨贞,折得幽花见似人。沈吟无语不胜春。采香径里袜生尘。浓绿正迷湘北渚，软红不入宋东邻。一春幽恨几回新。
一落索 其一 新柳,元末明初,邵亨贞,陌上东风初转。暗黄犹浅。金鞭拂雪记章台，是几度、朱门掩。千缕柔丝迎面。吹笙人远。妆楼妒冷绣帘垂，恐误了、双双燕。
一落索 其二 新柳,元末明初,邵亨贞,缕缕鹅黄拂晓。弄烟轻袅。宜春花外万丝金，记朝罢、惊啼早。学舞楚腰犹小。不禁寒悄。近来张绪减风流，又恐被、蛾眉恼。
南柯子 次韵卫立礼春街蹋月,元末明初,邵亨贞,门掩黄昏后，风销绛蜡时。行春小队夜参差。一曲仙音飞上广寒枝。不访金钗客，空歌白苎衣。画桥梅影散玻瓈。月底婆娑带得暗香归。
减字木兰花 其一 秋思,元末明初,邵亨贞,锦屏香断。谁在朱楼吹玉管。唤起凄凄。不似河桥听得时。云阶月地。长忆青灯啼络纬。秋满闲门。断送潘郎瘦几分。
减字木兰花 其二 崔女郎像,元末明初,邵亨贞,红妆倾国。人在蒲东谁画得。玉骨成尘。往事流传恐未真。月明窗户。犹似隔墙花动处。夜冷西厢。一度魂归一断肠。
减字木兰花 其三 吴江夜泊,元末明初,邵亨贞,江头日暮。客子移舟迷去路。望断天涯。灯火深村卖酒家。铜驼巷陌。荒草寒鸦烟树隔。往事无情。旧梦依然到五陵。
清平乐 其一 碧桃,元末明初,邵亨贞,瑶笙吹罢。月满仙台下。歌扇半欹羞澹冶。一点芳尘不惹。临溪更洗残妆。低回玉洞舂光。换却当时脂脸，从教恼杀刘郎。
清平乐 其二 梨花,元末明初,邵亨贞,绿房深窈。疏雨黄昏悄。门掩东风春又老。琪树生香缥缈。一枝晴雪初乾。几回惆怅东阑。料得和云入梦，翠衾夜夜生寒。
恋绣衾 其一 初夏,元末明初,邵亨贞,柳花零乱愁满天。又江城、啼老杜鹃。小庭院、雨初过，棹歌声、惊起昼眠。微风摇荡湘帘影，浪花斜、轻袅篆烟。问白苎、裁成未，剪金刀、犹忆去年。
恋绣衾 其二 辛丑元日,元末明初,邵亨贞,门前爆竹儿女喧。野人家、时序尚然。尽说道、春来好，老来人、长怕换年。东风到底无崖岸，也殷勤、相过小园。第一是、朱颜改，纵花开、羞插鬓边。
恋绣衾 其三,元末明初,邵亨贞,重逢元夜心暗惊。忆当年、诸老放情。对芳景、张灯火，画堂深、箫鼓到明。乌衣巷口东风在，甚而今、春草乱生。试检点、繁华梦，有梅花、曾见太平。
后庭花 其一 拟古,元末明初,邵亨贞,铜壶更漏残。红妆春梦阑。江上花舞语，天涯人未还。倚楼闲。月明千里，隔江何处山。
后庭花 其二 拟古,元末明初,邵亨贞,剩船鹦鹉洲。题诗黄鹤楼。金谷铜驼梦，湘云楚水愁。少年游。好怀依旧，故人还在不。
追和赵文敏公旧作十首 其一 点绛唇,元末明初,邵亨贞,扰扰行藏，百年世事悲歌里。欢娱有几。不倦青鞋敝。昨夜东风，暖透鸳鸯被。春归未。故园山水。青眼何曾昧。
追和赵文敏公旧作十首 点绛唇 其二 着色苔梅,元末明初,邵亨贞,萼绿仙人，孤山雪后相逢处。旧时村路。璨璨琅玕树。玉出蓝田，不受纤尘污。长怀古。罗浮风度。梦逐么禽去。
追和赵文敏公旧作十首 感皇恩 其三 忆梅,元末明初,邵亨贞,客里访南枝，几番愁恼。石径苍苔倩谁扫。江畔人家，篱外一枝开早。雪中回首处，春犹好。如此清香，寒蜂应饱。醉帽斜簪任欹倒。而今相见，那似向时怀抱。旧游长入梦，孤山道。
追和赵文敏公旧作十首 江城子 其四 水仙,元末明初,邵亨贞,凌风翠袖兴飘然。步跹跹。憺忘言。净洗明妆不与世争妍。玉质金相清韵绝，端可拟，月中仙。天寒日暮水云边。忍相捐。意难传。回首珠宫贝阙不胜寒。环佩珊珊香冉冉，谁敢与，斗婵娟。
追和赵文敏公旧作十首 其五 蝶恋花,元末明初,邵亨贞,燕子楼边春意早。楼上红妆，何似当时好。一自画眉人去了。梦魂暗逐天涯草。蹋蹋马蹄江路杳。数尽归期，屈指东风老。惆怅一春欢事少。几回月落纱窗晓。
追和赵文敏公旧作十首 其六 蝶恋花,元末明初,邵亨贞,湖上双双新燕子。飞过垂杨，认得朱门里。回首向时歌舞地。几番惆怅寻邻里。触景愁多心似醉。倚遍阑干，目断春山翠。忽见呢喃华屋底。等闲牵动离人泪。
追和赵文敏公旧作十首 其七 虞美人,元末明初,邵亨贞,天台洞口祧开了。无奈刘郎老。多情何苦叹途穷，人与花枝都在暗尘中。个人那日犹痴小。帘底秋波渺。别来几度见春风。应是门前花落水流东。
追和赵文敏公旧作十首 其八 虞美人,元末明初,邵亨贞,天涯绿遍王孙草。魂梦长飞绕。长安无复丽人行。只有青山依旧向人明。平泉金谷俱陈迹。古路荒苔碧。金鞍去去不思归。不道绿窗深处故人非。
追和赵文敏公旧作十首 其九 浪淘沙,元末明初,邵亨贞,佳丽古神州。画出营丘。龙飞凤舞小瀛洲。一自水流东去后，多少离愁。湖上泛龙舟。歌吹悠悠。翠华黄屋旧曾游。王气消沈遗恨在，烟水空流。
追和赵文敏公旧作十首 其十 太常引,元末明初,邵亨贞,蓬壶阆苑景飘萧。青玉案、紫鸾箫。五彩凤皇毛。记曾览、彤廷奏韶。夕阳回首，汉家陵阙，霜露满岧峣。说著旧游遨。便想起、风流二乔。
风入松 其一 南金寓携李，予客海隅，寄此以叙闲阔,元末明初,邵亨贞,十年心事暗相牵。收拾此灯前。向来行乐匆匆过，到如今、想象依然。踏月几番邻巷，看花长共吟船。故人一别阻斜川。曾记远游篇。新来我亦长为客，把故园、分付寒烟。纵使此回相见，好怀不似当年。
风入松 其二 与李仲与叙旧,元末明初,邵亨贞,小溪溪上十年游。酌酒对花讴。竹西歌吹曾同赏，到如今、梦里扬州。绿发潘郎老大，近来懒说风流。故人握手话绸缪。重问旧盟鸥。五陵风度犹无恙，算闲身、底事沉浮。莫说乌衣巷口，夕阳都是新愁。
风入松 其三,元末明初,邵亨贞,当年曾过宋东邻。汗漫踏芳尘。如今记得欢游处，画桥横、绿水邻粼。借问酒家何处，牧童遥指华村。近来乐事底因循。春又过三分。百年能几开怀抱，绕天涯、芳草销魂。但愿有钱留客，也胜骑马入门。
江月晃重山 其一 中秋客窗,元末明初,邵亨贞,碧树天香带露，朱楼翠袖欹寒。夜深人醉碧阑干。珑玲影，长是隔帘看。又见庭前素魄，何堪镜里朱颜。十年一梦此身闲。西窗悄，诗兴颇相关。
江月晃重山 其二,元末明初,邵亨贞,梅萼香融霁雪，檐牙暖溜悬冰。出林幽鸟动春声。元宵近，愁里梦还惊。村巷依然素月，寒窗祇是青灯。难寻遗老问承平。南朝事，千古独伤情。
凭栏人 题曹云西翁赠妓小画,元末明初,邵亨贞,谁写江南一段秋。妆点钱塘苏小楼。楼中多少愁。楚山无尽头。
古调笑令 其一 暮春,元末明初,邵亨贞,双燕。双燕。飞过柳梢不见。旧时王谢堂前。回首斜阳暮烟。暮烟暮烟烟暮。芳草落花满路。
古调笑令 其二 暮春,元末明初,邵亨贞,春水。春水。薄暮曲阑更倚。夕阳江上青山。山外行人未还。未还未还还未。千里相思不寄。
古调笑令 其三 暮春,元末明初,邵亨贞,官渡。官渡。犹记画桡去路。小怜歌扇谁寻。岁岁东风恨深。恨深恨深深恨。风外落红几阵。
昭君怨 拟古,元末明初,邵亨贞,江外谁家双桨。激破浪花微响。金翠小鸳鸯。对悠扬。望断涔阳极浦。不是凌波归处。行过画桥阴。又沉吟。
阮郎归 其一 次韵南金早秋夜思,元末明初,邵亨贞,暮云隔树起秋阴。晚来凉渐深。清商瑟瑟和微吟。虚堂风露侵。邻烛淡，寺钟沉。青绫怀旧衾。故家风度杳难寻。与谁论素心。
阮郎归 其二 次韵南金早秋夜思,元末明初,邵亨贞,茂陵多病不胜秋。多情还倚楼。隔江何处泊离舟。有人歌远游。清兴在，此生浮。老来长是愁。西风吹梦白苹洲。旧鸥今在不。
西江月 其一 东城夜思,元末明初,邵亨贞,古屋深灯弄影，严城怨角催更。掩门欹枕奈微酲。巷陌鸟声初静。客里依然好景，年来底事无情。嫩寒已透读书屏。旧恨不堪提省。
西江月 其二 赋陶九成瓮,元末明初,邵亨贞,土室融融曙色，山窗晏晏春眠。东风和气满壶天。依约镜奁初展。晴散茅檐云彩，暖浮纸帐香烟。一枝花影弄婵娟。染就素罗团扇。
西江月 其三 酒阑，与南金徜徉村巷，各信意小述,元末明初,邵亨贞,故旧今成二老，欢游长记当时。山中吟屐梦中诗。多少晋人风致。但得诸郎俊拔，不嫌我辈衰迟。残年饱饭话心期。如此差强人意。
诉衷情 夜思,元末明初,邵亨贞,满城钟鼓夜初寒。人静掩重关。惊乌飞绕庭树，月已上阑干。微有兴，澹无欢。小盘桓。良宵如许，香冷金猊，梦绕青鸾。
太常引 其一 次韵黄伯阳寒夜,元末明初,邵亨贞,玉梅花底旧青灯。照我鬓星星。寒透远山屏。无梦到、春垆酒瓶。江空岁晏，路迷人远，消得几沉凝。一夜玉壶冰。又恼得、文园病成。
太常引 其二 次韵伯阳雪中,元末明初,邵亨贞,销金帐底烛花偏。低唱拥婵娟。遥夜酒杯传。几沉醉、琼林洞天。梅花如旧，竹窗犹在，留得煮茶烟。独欠钓鱼船。待归问、羊裘故川。
菩萨蛮 其一 新秋夜凉浴罢露坐,元末明初,邵亨贞,清江倒浸云峰巧。采菱渡口轻舟小。水面晚风香。蒹葭摇嫩凉。潇湘人渐老。玉佩惊秋早。鸥鸟惯忘机。背人何处飞。
菩萨蛮 其二 新秋夜凉浴罢露坐,元末明初,邵亨贞,金风簌簌敲梧井。画屏耿耿摇灯影。屋角月华明。树头鸟鹊惊。年光流水去。青镜催迟暮。便欲泛仙槎。苕苕河汉赊。
菩萨蛮 其三 苏小小像,元末明初,邵亨贞,钱塘回首春狼藉。湖山依旧横金碧。何处是儿家。粉墙杨柳斜。佳期难暗卜。檀版传心曲。随意带宜男。就中应未堪。
谒金门 其一 秋望,元末明初,邵亨贞,秋雨里。目为一溪烟水。隐隐人家疏树底。渡头灯火起。风弄远汀蒲苇。香冷虚堂窗几。陡觉夜凉侵翠被。好怀今有几。
谒金门 其二 秋望,元末明初,邵亨贞,山隐隐。天际暮云收尽。蘋末秋生风渐紧。楚江千万顷。江上美人无信。换却潘郎双鬓。几夜相思天远近。雁来犹未准。
点绛唇 其一 暮登新安镇城楼,元末明初,邵亨贞,暮倚高楼，太湖西畔青山近。雁边云暝。目力随天尽。落日平芜，点点余烽烬。西风紧。乱沙成阵。故恼双蓬鬓。
点绛唇 其二 暮登新安镇城楼,元末明初,邵亨贞,荒草寒烟，几年不到新安路。旧时行处。流水迷官渡。万里风埃，掇送流年度。伤迟暮。东驰西骛。俛仰成今古。
点绛唇 其三 秋夜横泖旅窗听雨，有怀故园,元末明初,邵亨贞,两鬓秋风，掩关坐听黄昏雨。灯前自语。世乱甘清苦。蔓草愁烟，荒却东陵圃。归期阻。荆榛满路。投老知何处。
点绛唇 其四,元末明初,邵亨贞,极目平芜，渚寒烟暝秋波远。凫鹥散乱。黯黯天涯晚。蟹壮莼香，村瓮家家满。频相见。幽怀共展。剪烛巴山馆。
江城子,元末明初,邵亨贞,疏云过雨漏斜阳。树阴凉。晚风香。野老柴门，深隐水云乡。林下草堂尘不到，亲枕簟，懒衣裳。故人重见几星霜。鬓苍苍。视茫茫。把酒歔欷，唯有叹兴亡。须信百年俱是梦，天地阔，且徜徉。
花间诉衷情 其一 拟古,元末明初,邵亨贞,江路。风雨。春又去。掩重门。楼上暮山翠，锁愁痕。烟草弄黄昏。王孙。好怀谁与论。暗消魂。
花间诉衷情 其二 拟古,元末明初,邵亨贞,昼永。人静。花弄影。小红妆。斜倚画阑畔，看鸳鸯。风暖思悠扬。横塘。桃花流水香。盼刘郎。
花间诉衷情 其三 追配曹居竹翁旧作,元末明初,邵亨贞,深院。人倦。春去远。绿阴寒。宿酒睡初醒，凭阑干。梅子翠团团。小鬟。试攀荐雕盘。爱微酸。
鬲溪梅令 和南金鸳湖舟中韵,元末明初,邵亨贞,几年不到画桥西。路依稀。回首淡烟残柳，昔游非。笛声何处悲。故人不见梦魂迷。草萋萋。几度倚阑，欲寄旧相思。相思无尽期。
玲珑四犯 秋感,元末明初,邵亨贞,秋晚登临，渐古驿丹枫，初试霜信。暝宿河桥，长记画桡乘兴。清夜载酒呼灯，向水面琵琶曾听。想那时席上歌舞，多少旧家风韵。茂陵投老惟多病。好清怀、怎堪提省。西风又动江湖梦，欢事今谁领。重见纵有后期，怕冷袖、弓腰难认。最恼人，沙上孤雁，落寒成阵。
暗香,元末明初,邵亨贞,水边寒色。又怎禁傍晚，一声长笛。废苑日斜，玉蕊疏疏未快摘。回首江南旧梦，何处觅、黄昏诗笔。纵近日、雪满西泠，谁解为移席。萧瑟。更幽寂。记驻马断桥，顿觉愁积。倚风暗泣，离黍残碑尚追忆。绝艳无人管领，潮自落、吴山横碧。便想象、风景好，可能再得。
扫花游 春晚，次南金韵,元末明初,邵亨贞,柳花巷陌，悄不见铜驼，采香芳侣。画楼在否。几东风怨笛，凭阑日暮。一片闲情，尚绕斜阳锦树。黯无语。记花外马嘶，曾送人去。风景长暗度。奈好梦微茫，艳怀清苦。后期已误。剪烛花，未卜故人来处。水驿相逢，待说当年恨赋。寄愁与。凤城东、旧时行旅。
氐州第一 丙申初冬，次钱素庵韵,元末明初,邵亨贞,江国初寒，云外雁过，怀人烟浪千顷。短策行吟，荒台延伫，斜日依然照影。鸥鸟桥边，几负了、扁舟清兴。旧约蹉跎，新诗冷落，怎堪提省。故里年来欢事迥。算何似、向时风景。倚马朱扉，调筝翠袖，一向新盟冷。但沈思、游宴处，红楼外、柳条相映。不见君来，待重寻、山阴夜艇。
木兰花慢,元末明初,邵亨贞,访溪翁隐处，浑不减、辋川西。指花下吟窗，松间画壁，名笔交题。经行向来坊陌，蔼茂林、脩竹与云齐。丹灶遗基彷佛，墨池流水凄迷。青藜。乘兴蹋春泥。仙路入桃蹊。叹前辈风流，故家文物，往梦难提。那能九原重起，向三生石上纵挥犀。回首不胜魂断，夕阳芳草萋萋。
长亭怨慢 杨花,元末明初,邵亨贞,正愁怕、曲江云尽。转首隋堤，尚留芳景。客路相逢，满身香影动离恨。绿窗深窈，浑不寄、天涯信。暗忆那回时，向马足车轮，长是随趁。问春心何在，一点沾泥无准。潘郎怕老，又禁得、雪添双鬓。怅日暮、静掩长门，且频嘱、东风休紧。谩犹记章台，帘卷日长人困。
渡江云,元末明初,邵亨贞,朔风吹破帽，江空岁晚，客路正冰霜。暮鸦归未了，指点旗亭，弭棹宿河梁。荒烟乱草，试小立、目送斜阳。寻旧游、恍然如梦，展转意难忘。堪伤。山阳夜笛，水面琵琶，记当年曾赏。嗟老来、风埃憔悴，身世微茫。今宵到此知何处，对冷月、清兴犹狂。愁未了，一声渔笛沧浪。
八声甘州 次钱思复怀钱塘旧游韵,元末明初,邵亨贞,叹前朝、胜地正离离，荒草不胜春。纵湖山尚好，泉乾虎迹，井閟龙鳞。多少王侯第宅，游赏太平身。车马经行处，锦绣纷纭。梦里曲江宫殿，自长安日远，深锁愁云。念墙头杨柳，憔悴向谁颦。又东风、鸟啼花落，黯黄昏、胡骑满城尘。当时事、不堪回首，重问陈人。
法曲献仙音,元末明初,邵亨贞,谷雨晞晴，柳风吹暖，春在绿阴深处。青鸟传书，羽仙清道，天香暗满窗户。准拟问长生路。桃花几千树。黯凝伫。看斑衣、近来得意，云路迥、千里易成阔步。铜狄尽摩挲，任高堂、暮景容与。见说西园，有佳宾、酾酒同赋。恨牡丹花下，此际不陪樽俎。
满江红 其一 丙午重阳前二日雨霁，泗泾倚阑望九山,元末明初,邵亨贞,云琐吴山，重阳近、满城风雨。层楼外、摩挲病眼，尚堪延伫。采菊有谁忘世虑，催租底事妨诗句。纵乌巾、潦倒不禁秋，犹能赋。村隐隐，牛羊路。烟冉冉，蒹葭渡。是几番兴废，几番今古。世乱可堪逢节序，身闲犹有余风度。且凭高、呼酒发狂歌，愁何处。
满江红 其二,元末明初,邵亨贞,风雨重阳，凭谁问、故人消息。记当日、承平节序，佩环宾席。处处相逢开口笑，年年不负登山屐。是几番、扶醉插黄花，乌巾侧。诗酒会，成陈迹。山水趣，今谁识。奈无情世故，转头今昔。冰雪关河劳梦寐，芝兰玉树埋荆棘。对西风、愁杀白头人，长相忆。
洞仙歌 赋孙明叔水光山色舟,元末明初,邵亨贞,红尘海里，好风光谁有。输与沧浪钓竿手。信翩然、一苇目断空濛，烟草外，历历湘云楚岫。谩随春浪去，路入桃源，肯为繁华暂回首。岁晚若归来，纵鸥鹭忘机，莫系缆、汉南杨柳。好乘兴、凌风访蓬莱，为说与麻姑，海桑依旧。
江城梅花引 其一 己卯除夕,元末明初,邵亨贞,灯前儿女小团圞。岁将阑。夜将残。一度逢春，一度减朱颜。明曰东风三十二，又添得，二毛侵，鬓底斑。世间世间行路难。身世闲。天地宽。往事往事恨未了，长恨儒冠。爆竹声中，春又到柴关。一任黄尘门外扰，且留取，旧梅花，独自看。
江城梅花引 其二,元末明初,邵亨贞,五陵春色旧曾游。翠娥讴。锦缠头。花落花开，不信有并州。浅碧障泥红叱拨，柳桥外，满东风，无点愁。近来近来双鬓秋。心渐收。情尚留。底事底事遽如许，身世沉浮。何况年华，长向镜中羞。才见那时帘外月，便想起，醉吹箫，罨画楼。
祝英台近 和云西老人秋怀韵,元末明初,邵亨贞,暮天云，深夜雨。幽兴到何许。风拍疏帘，灯影逗窗户。自从暝宿河桥，露听江笛，久不记、旧游湘楚。正无绪。可奈满目清商，萧萧五陵树。斜掩屏山，肠断庾郎赋。几回思绕蘋花，梦寻兰棹，怕惊起、故溪鸥鹭。
红林檎近 其一 水村冬景，次钱素庵韵,元末明初,邵亨贞,云树风初劲，雾窗晴尚悭。雁落野塘暝，鹤鸣水村寒。重来寻梅径里，渐喜嫩萼堪看。向日院宇荒闲。香冷旧铜盘。几格横素帙，屏壁淡烟峦。弓腰冷袖，多情维忆前欢。但温存羔酒，留连兽炭，暮江欲雪年又残。
红林檎近 其二 冬雨晚晴，次谢士英韵,元末明初,邵亨贞,山晚牛羊下，野荒凫雁肥。雨脚度江远，日光映林微。泥深何堪纵步。倚杖谩立苔矶。望极浦口云归。寒气透征衣。断冰随浪楫，斜竹偃风扉。江空岁暮，村深人迹还稀。待霜桥梅破，茅堂酒暖，放船速客延暮晖。
春草碧 次韵素庵遣怀,元末明初,邵亨贞,更筹图子宣和谱。流落到如今、空怀古。江南荒草寒烟，前代风流共谁语。犹有赋骚人、迷湘浦。乌衣巷口，斜阳愔愔院宇。玉树后庭花、谁能举。五陵残梦依稀，回首天涯叹行旅。马上杜鹃啼、愁如雨。
隔浦莲 水槛晚晴,元末明初,邵亨贞,冰纨光映素手。竹簟醒残酒。满院梅风起，疏云薄、斜阳漏。兰棹归去后，诗人瘦。梦绕潇湘柳。屡回首。开帘傍晚，烟中微见青岫。沧浪远兴，为问白鹤知否。十里平湖纵望久。凉透。江莲香度疏牖。
兰陵王 其一 春日寄钱塘诸友,元末明初,邵亨贞,旧时月。曾照河桥夜别。秋千下、花露染衣，倚马相看动愁绝。登临黯望彻。思落吴山万叠。江村路，春水乍生，南浦迢迢恨难越。匆匆换时节。怪驿未缄鳞，残柳成列。平湖入梦情犹切。嗟乐事长在，壮游都误，酣歌迷舞兴未歇。耿前恨休说。凄咽。乱愁结。记诗满花笺，歌唤桃叶。琵琶水面今谁拨。但碧槛长倚，楚蓠空撷。相思难寄，待更把，断柳折。
兰陵王 其二 王彦强以暮春有怀吴中故居之作见示，此公蜀故家，因以蜀语次韵答之,元末明初,邵亨贞,锦江绿。长想秦城在目。瞿塘上、春水舣船，十二遥峰翠如簇。羁怀未易触。斜日平原散牧。潘郎爱，年少宦游，遮莫吴霜鬓边扑。名家旧韦曲。记雨卧丛花，春覆慈竹。东来重问乌衣屋。愁濯锦人远，剪灯窗静，归心偏是梦里速。更题柱曾卜。凄独。带移束。正驿路骝嘶，烟浦帆宿。遨头风度犹能续。尽客馆歌舞，故人醽醁。薛涛笺上，写恨处，字可掬。
兰陵王 其三 岁晚忆王彦强而作,元末明初,邵亨贞,暮天碧。长是登临望极。松江上、云冷雁稀，立尽斜阳耿相忆。凭阑起叹息。人隔吴王故国。年华晚，烟水正深，难折梅花寄寒驿。东风旧游历。记草暗书帘，苔满吟屐。无情征旆催离席。嗟月堕寒影，夜移清漏，依稀曾向梦里识。恍疑见颜色。空惜。鬓毛白。恨莫趁金鞍，犹误尘迹。何时弭棹苏台侧。共漉酒纱帽，放歌瑶瑟。春来双燕，定到否，旧巷陌。
八归 其一 庚辰七夕，与卫立礼同用此调,元末明初,邵亨贞,凉欺羽扇，风生蕲竹，秋意渐满院落。商声又过梧桐井，还误剖瓜佳会，泛槎仙约。谩忆中庭儿女夜，几笑语、花楼欢乐。尚认得、织女桥边，半是旧乌鹤。何事明河影下，佳期如许，暗抱一襟离索。箭壶催梦，枕屏移恨，是青春行客。对良宵感旧，鬓发萧萧叹潘岳。阑干迥、翠帘休卷，待到更深，啼螀声又作。
八归 其二 秋夜咏怀寄钱南金,元末明初,邵亨贞,清蟾半露，惊乌三匝，城上漏水乍滴。微凉已透潇湘簟，还见小帘摇砌，淡灯垂壁。夜色迢迢人睡去，正想到、山阳吹笛。做弄得、客里文园，病后更无力。还是秋期过了，鸣蛩窗户，又对新诗相忆。片云天外，数峰江上，几误湘灵瑶瑟。叹流光过眼，宋玉多情共今夕。沧浪兴、扁舟客与，醉帽飘萧，亭皋清望极。
摸鱼子 其一 岁晚感怀寄南金,元末明初,邵亨贞,见梅花、一番惊感，天时人事如许。星霜冉冉东流水，牢落少年心绪。时自语。甚门外、风埃绿鬓生尘土。故人闲阻。奈岁晚相思，云寒怅望，此意转凄楚。髫年梦，俛仰巳成今古。人生几度欢聚。故乡景物浑非旧，愁里匆匆时序。能记否。记剪烛西窗，暝坐听风雨。春来更苦。奈酒量微增，诗情未减，何处唤俦侣。
摸鱼子 其二 寒食雨中,元末明初,邵亨贞,倚阑干、暮云千里，天涯芳草凄楚。愔愔巷陌重门掩，何况满窗疏雨。江上路。又还见、黄金暗柳千万缕。荒村岁序。纵燕子新来，梨花未扫，好景自虚度。江淹老，谁解重吟恨赋。东风依旧南浦。青烟店舍长安道，梦里翠屏朱户。闲院宇。怅犹记、佳人秉烛深夜语。新诗谩与。奈世事驱驰，流光荏苒，回首更延伫。
摸鱼子 其三 题王德琏山居图,元末明初,邵亨贞,遍乾坤、好山无数，古来高隐能几。相逢尽道林泉胜，无奈利名朝市。青嶂里。望曲径深门，彷佛柴桑里。先生傲世。任短褐长镵，清琴浊酒，占断晋风致。疏林下，别有谈玄尘尾。清风长满窗几。门前剥啄何须问，应是采芝仙子。谁可比。已不减、当时鸡犬空中起。留连晚计。尽穴石藏书，锄云种玉，千古有灵气。
摸鱼子 其四 吴门客中九日，次魏彦文韵,元末明初,邵亨贞,雁来时、晚寒初劲，青灯摇动窗户。商声暗起邻墙树，触景乱愁还聚。秋又暮。奈合造凄凉，无处无笳鼓。狂吟醉舞。记满帽簪花，分筹藉草，骑马忘归路。怀人远，有恨凭谁寄语。虚名长是相误。天涯节序浑非旧，留得满城风雨。心万缕。谩自喜、孤高不惹沾泥絮。羁怀倦诉。好分付儿曹，耘耝三径，早晚赋归去。
摸鱼子 其五,元末明初,邵亨贞,记年时、满城风雨，姑苏台下重九。客楼已办登临屐，曾为好山回首。延伫久。望翠壁嶙峋，闲却题诗手。相逢野叟。强笑折黄花，乱簪乌帽，来与共尊酒。流光去，肯为闲人宿留。惊心节序依旧。西风只么吹蓬鬓，病骨尚堪驰骤。官渡口。便拟唤扁舟，往问江潭柳。明年健否。纵世故无情，未应迟暮，辜负此时候。
贺新郎 其一,元末明初,邵亨贞,马上貂裘裂。料明妃、几番回首，旧家陵阙。留得胡沙千年恨，写入冰弦四列。想历遍、关河风雪。弹动伊凉哀怨曲，把梨园风韵都消歇。南部乐，向谁说。多情只记潇湘瑟。纵而今、宫移羽换，此怀难竭。便有传来中原谱，终带穹庐烟月。甚长是、未歌先咽。顾曲周郎今已矣，满江南谁是知音客。人世事，几圆缺。
贺新郎 其二 题王德琏水村卷,元末明初,邵亨贞,一段江南绿。望依依、沙鸥起处，辋川横幅。十里平郊人烟聚，掩映汀洲几曲。试与问、隐君林屋。花径竹门春窈窕，有苍颜绿鬓人如玉。挥白羽，跨黄犊。高情远继巢由躅。向沧浪、濯缨垂钓，自歌还续。手种陂塘千株柳，隔断红尘万斛。算独有、渔舟来熟。待约西施同载酒，趁桃花、浪暖相追逐。寻胜地，访遗俗。
贺新郎 其三,元末明初,邵亨贞,海底珊瑚树。问鲛人、几时擎出，碎为繁露。茜女拾来纫成佩，妆点江南岁暮。便掩映、含章窗户。更着绛绡笼玉骨，怕黄昏、不向孤山路。银烛暗，未归去。梦中曾被梨云误。最难忘、长沙形胜，水声东注。若见何郎须相报，不改扬州韵度。道秾艳、尚堪重赋。一点酸心浑不死，笑桃根、桃叶非吾故。空谷底，谩延伫。
沁园春 其一,元末明初,邵亨贞,巧斗弯环，纤凝妩媚，明妆未收。似江亭晓玩，遥山拂翠，宫帘暮卷，新月横钩。扫黛嫌浓，涂铅讶浅，能画张郎不自由。伤春倦，为皱多无力，翻作娇羞。填来不满横秋。料著得人闲多少愁。记鱼笺缄启，背人偷敛，雁钿胶并，运指轻揉。有喜先占，长颦难效，柳叶轻黄今在否。双尖锁，试临鸾一展，依旧风流。
沁园春 其二,元末明初,邵亨贞,漆点填眶，凤梢侵鬓，天然俊生。记隔花瞥见，疏星炯炯，倚阑延伫，止水盈盈。端正窥帘，瞢腾凭枕，睥睨檀郎长是青。销凝久，待嫣然一顾，密意将成。困酣时倚银屏。强临镜、匆匆犹未醒。忆帐中亲睹，似嫌罗密，尊前斜注，翻怕镫明。醉后看承，歌时斗弄，几度孜孜频送情。难忘处，是香罗揾透，别泪双零。
沁园春 其三 早春雨中遣怀,元末明初,邵亨贞,菜甲封泥，桃英怯冻，浅寒尚浓。正小窗深掩，暮云低密，颓垣半露，残雪玲珑。冷逼单衣，愁欺倦枕，暗度一番花信风。年光在、但尘襟耿耿，镜鬓匆匆。十年旧梦无踪。算何异、天涯随转蓬。甚愔愔坊陌，灯宵闲过，沉沉烟雨，酒兴谁同。鸟已春声，人犹旧感，点检芳菲前事空。莺花好，更明年此际，何处相逢。
风流子 次李仲舆秋思韵,元末明初,邵亨贞,芙蓉秋水绿，河桥畔、驻马落霞明。念苏小画楼，蠹侵花简，谢娘朱户，香冷银屏。怅犹记、浔江留夜客，滕阁醉诗宾。驿上信音，美人迟暮，雁边城郭，霜气凄清。潘郎愁多少，伤情处，无奈两鬌星星。江路晚风，三迭长是愁听。纵彩笔殷勤，近来无准，画阑标缈，一向谁凭。何处笛声哀怨，幽梦难成。
霜叶飞 小溪岁晚，与南金夜坐分韵,元末明初,邵亨贞,晚风吹醒梅花梦，吟窗人倦无语。楚天云澹雁凄凉，何况黄昏雨。又忽忽、惊心岁序。村荒更回无钟鼓。对夜色萧条，谩借得、孤缸耿耿，独照离绪。憔悴怨墨频题，征衣佣整，怪却双鬓如许。故园犹是旧东风，往事今尘土。但忆着、章台柳树。十年青镜催迟暮。任艳怀、如流水，芳草王孙，有谁能赋。
花心动 其一 黄伯阳岁晚见梅，适遇旧赋以赠别，持行卷来，求孙果翁、卫立礼洎予皆和,元末明初,邵亨贞,东阁何郎，记当时、曾赏旧家红萼。彩笔赋诗，绿发簪花，多少少年行乐。自从惊觉扬州梦，芳心事、等闲忘却。断魂处，月明江上，路迷天角。老去才情顿薄。奈客里相逢，共伤漂泊。洗尽艳妆，留得遗钿，尚有暗香如昨。岁寒天远离杯短，匆匆去、孤怀难托。向花道，春来未应误约。
花心动 其二 赠散妓蟾宫秀,元末明初,邵亨贞,尘满人闲，有谁能、分得广寒风度。谩道小娇，疑是前身，曾到岩花深处。九霄宫殿春长好，只合伴、霓裳仙侣。问何事，等闲回首，却迷尘趣。缥缈琼楼玉宇。奈雾鬓烟鬟，不胜风露。小试茜妆，才近芳尊，已变世间歌舞。想应羞见嫦娥寡，重来傍、巫山行雨。总忘了，青冥向来去路。
南浦 次韵答南金见寄,元末明初,邵亨贞,烟水隔殊乡，又匆匆误了，踏青时候。一别几多时，河桥外，官柳青条犹瘦。君来为问，渡江桃叶曾来否。生怕木兰双艇子，只道故人依旧。孤村寒食骎寻，料归期渐近，花开休骤。油壁耐东风，先拌取、同醉乱红千亩。凭阑望久，几番魂断烟中岫。从此相逢休草草，暮对夕阳搔首。
西河 一春索居，况味殊恶，赋此纪怀,元末明初,邵亨贞,春梦觉，一声何处啼鸟。东风二月旧江南，庾郎暗老。嫩寒日日禁单衣，阑干凭遍清晓。水涯柳条渐好。玉骢几度曾到。如今巷陌踏青时，故人去杳。杏花不在宋东邻，苔墙犹自围绕。凤鞋次弟又斗草。暗凄凉、前度怀抱。病后不禁愁恼。怕西园路湿，残红如扫。空忆花前纤腰袅。
六州歌头,元末明初,邵亨贞,刘郎老去，孤负几东风。思前度，玄都观，旧游踪。怕重逢。新种桃千树，花如锦，应笑我，容颜改，浑不比，向时红。我亦无情久矣，繁华梦、过眼成空。纵而今再见，何似锦城中。往事匆匆。任萍蓬。忆欢娱地，经行处，秦楼畔，灞桥东。春冉冉，花可可，雾濛濛。水溶溶。几度题歌扇，欹醉帽，绕芳丛。时序改，人面隔，鬓霜浓。别有武陵溪上，秦人在、仙路犹通。待前村浪暖，鼓楫问渔翁。此兴谁同。
东风第一枝 其一,元末明初,邵亨贞,舞馆簪蛾，谯门试角，疏灯时弄春影。晓檐铁马敲晴，夜筝锦鸿送冷。铜驼陌上，早官柳轻黄笼暝。料小楼、一枕微酲，已被暖寒欺醒。花信阻、锁窗惯静。芳事杳、翠衾倦整。晚妆似怯梅钿，旧香尚凝篆鼎。朱门双掩，向斗鸭阑干慵并。待灞桥、重暖新垆，拟约茜桃兰艇。
东风第一枝 其二,元末明初,邵亨贞,乱雨敲窗，深灯晕壁，孤屏相对吟影。醉余梦蝶难寻，起来睡鸳较冷。东风急处，又卷得残云催暝。奈暗愁、忽到梅边，夜半粉香熏醒。门正掩、暮帘乍静。花未闹、小车预整。斗茶尚忆分曹，赋诗更联古鼎。春衫慵试，怕误了金鞍相并。待小桃、开满前溪，且踏武陵渔艇。
春从天上来 次南金早春韵,元末明初,邵亨贞,九陌香泥。正楚馆欺寒，袅袅春鸡。两行帘底，银烛千枝。花市笑语声齐。喜盘行纤手，剪生菜、巧簇青丝。晚晴时。渐红蕖照眼，黄柳舒眉。东风旧家乐事，奈酒兴沈沈，舞队僛僛。小谱鸾笺，重楼羯鼓，生怕误却花期。好情怀都改，年光在、物换星移。误芳菲。想六桥灯火，犹绕苏堤。
齐天乐 其一 甲戌清明雨中感春,元末明初,邵亨贞,离歌一曲江南暮，依稀灞桥回首。立马东风，送人南浦，认得当年杨柳。梨花过后。悄不见邻墙，弄梅纤手。绮陌东头，个人还似旧时否。相如近来病久。纵腰围暗减，犹未全瘦。宿酒昏灯，重门夜雨，寒食清明依旧。新愁谩有。第一是伤心，粉销红溜。待约明朝，问舟官渡口。
齐天乐 其二 己卯春，客楼雨中，怀小溪故人行乐,元末明初,邵亨贞,东风吹雨春城晚，黄昏小楼人静。燕子朱帘，谯门画角，收拾柳边残暝。微灯照影。叹尘满书床，火销香鼎。客里王孙，故家乐事尚能省。人生壮游几许，旧鸥应怪我，沙上盟冷。刻烛催诗，倾尊款话，长忆西窗风景。相思有兴。待官渡回潮，野桥吟艇。暮遣啼鹃，夜深惊梦醒。
齐天乐 其三 戊于清明，次曹云翁韵,元末明初,邵亨贞,深窗暮洒梨花雨，随风乱零如霰。寒食初过，连阴未解，黄昏酒阑人倦。春灯谩剪。怪浓润沾衣，浅寒迎面。芳事蹉跎，强将花谱自舒卷。天涯芳草渐满，蹋青晴路阻，阑槛凭遍。燕隔重门，舟迷晚渡，应是不胜清怨。欢游未展。纵不奈凄迷，懒寻消遣。只怕晴时，落红千万点。
齐天乐 其四,元末明初,邵亨贞,碧梧庭院秋声早，愔愔暮天云影。雨送凉蝉，风欺倦翼，络纬犹啼金井。疏窗弄暝。正犀押帘垂，画屏灯冷。节序依然，旅怀长是叹流景。旧家园苑废久，岁寒松桂在，清事谁领。待月幽轩，寻凉小舰，断梦有时提省。乘槎路迥。便逸兴相牵，倦涂难骋。甚日归来，傍湖耕二顷。
齐天乐 其五 乙未春暮，钱素庵见和前韵，再歌以谢之,元末明初,邵亨贞,柳花飞满春归路，隔江暮云摇影。草暗河桥，尘昏水驿，难觅仙翁丹井。年光渐暝。任老鬓霜彫，壮心灰冷。世故纷纭，寄书长拟问弘景。山林多少胜地，四时萧散处，谈笑能领。小舫寻诗，轻裘把钓，此意只今谁省。斜阳迥迥。算往梦难追，旷怀休骋。目断南湖，平芜千万顷。
齐天乐 其六,元末明初,邵亨贞,西风满面吹花发，肩舆遍行荒野。草莽无垠，人烟扫迹，犹有青山如画。斜阳又下。奈倦宿军营，喜逢田舍。官事驱驰，旅途情绪顿衰谢。天边雁飞渐远，故园回首处，离恨难写。寒入征衣，云遮望眼，忘却向来潇洒。尘氛未解，便好问归舟，早阖休驾。梦绕寒溪，小梅应绽也。
齐天乐 其七 次韵王原吉龙江别业,元末明初,邵亨贞,去年弭棹龙江市，曾瞻故人衡宇。树隔琴床，芸香书屋，捣药时鸣清杵。壶签报午。想频拂词笺，闲修花谱。如此幽闲，雅宜连榻听风雨。多君曳裾相府。纵风流文采，终带清苦。借筋筹帷，持杯说剑，长历汉台秦础。寻幽访古。便后约须期，细论重与。岁晚山中，茯苓还共煮。
齐天乐 其八,元末明初,邵亨贞,当年放浪苏台下，长从故人诗酒。茧帖飞花，鹍弦度曲，思绕阊门杨柳。星霜易久。怅十载分携，几番回首。沧海尘昏，屋梁落月尚依旧。山林何处寄傲，不如人意事，长是八九。有客传书，多君玩世，况是不忘衰朽。明朝见后。纵少壮难追，好坏还有。醉墨淋漓，浩歌开笑口。
齐天乐 其九 寄张翔南,元末明初,邵亨贞,六朝千古台城路，伤心几番兴废。形胜空存，繁华暗老，举目江山还异。风尘万里。奈迁客驱驰，去程迢递。故旧相望，雁边消息缈难寄。春风凤皇台上，转蓬回首处，应叹身世。江总情深，陈琳檄倦，投老竟成归计。斜阳某水。且净洗缁衣，任休行李。只怕东山，兴来还又起。
霓裳中序第一 中秋后二夕对月,元末明初,邵亨贞,秋堂气渐肃。暮角吹来声断续。凭遍阑干几曲。又凉战庭梧，风敲檐竹。多情宋玉。对楚天、无奈幽独。中秋过，月华未阙，夜色灿如烛。空谷。美人羁束。又老尽、江南草木。愁来心绪易触。目断瑶台，梦绕金屋。雁归犹未卜。且漫放、题红去速。凄迷处，年来诗鬓，换动镜中绿。
疏帘淡月 和黄伯成吴兴道中韵,元末明初,邵亨贞,苍烟古木。渐暝入小溪，鸥鹭如玉。斜倚孤篷眺晚，毳裘寒肃。秋娘渡口山横处，旧曾寻、五陵芳躅。画楼灯火，如今冷落，尘满花屋。奈景物因人反复。算千古风流，今有谁续。苕水东边月上，酒醒人独。角声吹、老梅三弄，想依稀、曾梦蛾绿。西风回首，山中有人，满头黄菊。
角招 其一,元末明初,邵亨贞,梦云杳。东风外，画阑倚遍寒峭。小梅春正好。护忆故园，花满林沼。天荒地老。但暗惜、王孙芳草。鹤发仙翁洞里，为分得一枝来，便迎人索笑。窗晓。冷香窈霭，幽情雅澹，不减孤山道。旧愁浑欲扫。却明朝、新愁萦绕。何郎易恼。且约住、伤春怀抱。彩笔风流未少。更何日、玉箫吹，金尊倒。
角招 其二 次黄伯阳苕溪舟中韵,元末明初,邵亨贞,暮云起。苕溪上，画桡荡漾春水。道人烟浪里。信笔赋诗，千古无此。吴头楚尾。问旧日、陶朱邻里。撷得江蓠寄远，向天角歇孤帆，且行行休矣。吟倚。柳阴傍晚，花期暗数，芳事今余几。旧游难屈指。化鹤归来，依然城市。纷纭闹紫。岂不羡、山林宫征。更约吟船共舣。剩判得、落残花，欺行李。
忆旧游 追和魏彦文清明韵,元末明初,邵亨贞,记乌衣巷口，灞水桥边，问柳寻花。竟日追游处，尽挥鞭绣陌，弭棹晴沙。酒阑美人归去，香拥碧油车。自彩笔题情，金灯款醉，几度年华。天涯。故人远，料对景相思，应念无家。又见分榆火，奈移根换叶，往事堪嗟。小楼倚遍残照，长羡暮栖鸦。赖伴我消魂，遥岑寸碧三四丫。
水龙吟 戊申灯夕，云间城中作,元末明初,邵亨贞,兵余重见元宵，浅寒收雨东风起。城门傍晚，金吾传令，遍张灯市。报道而今，依然放夜，纵人游戏。望愔愔巷陌，星毬散乱，经行处、无歌吹。太守传呼迢递，谩留连、通宵沈醉。香车宝马，火蛾面茧，是谁能记。-犹有儿童，等闲来问，承平遗事。奈无情野老，闻灯懒看，闭门寻睡。
春草碧 其一,元末明初,邵亨贞,儒冠不解明韬略。底处是生涯、云门约。垂端寄迹兵戈，蕙帐荒寒怨秋鹤。岁暮且归来、情如昨。故人几度传心，曾烦手削。门外见仙槎、须停泊。老来岁月无何，乞与刀圭九还药。三岛景长春、寻真乐。
春草碧 其二,元末明初,邵亨贞,岁寒归计曾商略。富贵与神仙、辜前约。儒冠巳负平生，不羡扬州去骑鹤。蓬鬓老风霜、心如昨。惟应郢上高才，风斤惯削。相见向行藏、重评泊。无情最是桑榆，那得昌阳引年药。山水有清音、同行乐。
春草碧 其三,元末明初,邵亨贞,乱离避世无方略。何处可寻幽、须期约。桃源只在人间，争得身轻跨寥鹤。空忆旧欢游、成今昨。自怜兵后多愁，吟肩头削。老病有孤舟、难安泊。残年但愿相依，尔汝忘形纵狂药。白首待时清、应无乐。
送别刘子中二首 其一,元末明初,王翰,幽兰抱贞姿，结根岩石中。猗猗汎丛碧，及此春露浓。君子每见取，众草羞与同。当为王者香，扬芳待清风。抚琴起长叹，曲尽情未终。
送别刘子中二首 其二,元末明初,王翰,执手寒江滨，慷慨难为别。岂无杨柳枝，零乱不堪折。鸿雁西北来，嗷嗷唳晴雪。阳和忽已暮，旅况转凄切。谁怜苏子卿，天涯持汉节。
题南塘乔木图,元末明初,王翰,南塘有乔木，偃蹇盘空阴。始惊鸾鹤群，再听蛟龙吟。岁暮霜雪繁，感触一何深。明堂不见取，老大多苦心。春风田里间，榆柳空成林。按图为君歌，聊尔写徽音。
题潮州鸢飞鱼跃亭,元末明初,王翰,虚亭倚危矶，苍莽澹无迹。幽人时往来，濯足坐苔石。芰荷露涓涓，蒲苇风淅淅。物性机尽忘，上下皆自适。遥峰敞空翠，落日洞深碧。悠然一舒啸，造化亘今昔。圣门竟渊邃，世路何逼仄。遐哉古人心，日暮坐相忆。
途中,元末明初,王翰,万物皆有托，我生独无家。蔓草野多露，眇眇天之涯。亲戚不在旁，更与奴仆赊。落日下长坂，悲风捲惊沙。林依避猛虎，郊行畏长蛇。封狐逐野鼠，跳踉当吾车。村墟四五聚，索莫集昏鸦。方投异乡迹，又悲远城笳。抚剑向夜起，中心郁如麻。微躯焉足惜，天道良可嗟。云汉念乖阻，道路日已遐。去去复何极，为君惜年华。
送锁子坚北上,元末明初,王翰,乱象既无已，中心恒不夷。翩翩南林鸟，厉翮无所依。念子将焉如，慷慨与我辞。西北有名将，世秉仁义麾。壮哉国士心，嘉会良在兹。江汉有舟楫，梁楚多旌旗。时焉不我与，言念渴与饥。明良际昌运，允称平生怀。
与和仲古心饮酒分韵得诗字,元末明初,王翰,渊明归去时，不作儿女悲。视世如浮云，出处得所宜。有酒但欢饮，戚戚欲奚为。斯人不可见，载歌停云诗。
题棘石图,元末明初,王翰,烈风号中林，极目尽荆棘。离离寒月秋，莽莽古原夕。冥鸿振高翮，鹪鹩翳深迹。奈此贞固姿，苍茫更秋色。
友渔樵者诗为林伯景赋,元末明初,王翰,至道久湮芜，浮生自劳苦。鸱鸮甘鼠带，鸾凤畏罗罟。伊人秉幽志，夙昔陋圭组。顾此山水间，悠然笑容与。短笛入空林，方舟向深渚。白云时满襟，清漪或盈屦。长啸凉风生，徘徊新月吐。行歌即宇宙，醉卧无今古。何由升杳冥，聊复谢巇阻。
题醉道士图,元末明初,王翰,楚泽多荆榛，昆仑植瑶草。化工运神机，何物为丑好。形骸俱已忘，希夷即为宝。飘然来丹丘，相逢过蓬岛。簪裳一邂逅，壶觞恣倾倒。顾尔此日醇，浣予百年抱。同醉无所知，后此天地老。
写望云图寄温陵刘子中,元末明初,王翰,开窗见停云，美人别经载。以兹一时意，聊寄千里佩。暧暧春复深，悠悠岁云迈。迟尔浩荡心，空山日相待。
题菊,元末明初,王翰,我忆故园时，绕篱种佳菊。交叶长青葱，余英吐芳馥。别来二十载，粲粲抱幽独。岂无桃李颜，岁晚同草木。及兹睹余芳，使我泪盈掬。离披已欲摧，潇洒犹在目。雨露岂所偏，岁月不可复。归去来南山，餐英坐空谷。
和乡友程民同会龙山留别韵,元末明初,王翰,相思乐未终，忧心亦何苦。翩跹鸾鹤群，牢落麋鹿伍。缅怀驾辂车，伊昔事戎府。王事多险艰，跋涉几风雨。看剑思跃龙，登墉气摧虎。奈何向中道，山川竟脩阻。及兹展良觌，澄秋碧江浒。云山寄徜徉，烟萝暂容与。相投既不厌，感慨独怀古。长风起疏林，寒色落芳渚。广筵促鸣鹍，泠然奏飞雨。云霄浩无涯，去去但凝伫。
龙山月夜饮酒分韵得树字,元末明初,王翰,薄暮清兴嘉，凉风集高树。须臾明月生，清光在樽俎。池空河影凉，石冷苔色古。列坐当前墀，杯行不烦举。野庖具山蔬，稚子荐鸡黍。晴峰余霭收，密竹残露湑。惊鹊翻夜巢，流萤堕前户。良时念暌离，触物感所寓。坐待河影流，疏钟绕林曙。
秋怀,元末明初,王翰,悬门扶桑弧，丈夫四方绩。奈何中险艰，零落苦相失。凉风天际来，庭草凄以碧。嗷嗷双飞鸿，宵征度寥阒。物性既如此，予兹念何适。寒声在衣巾，心烦百忧集。美人隔天涯，佳期阻良夕。鼎湖讵可招，巫咸已难即。孤愤不自聊，长歌振岩石。
月夜坐悠然轩有怀,元末明初,王翰,明月照我怀，闲窗共幽赏。泠泠万籁秋，静夜发清响。山川日脩阻，之子独云往。长歌耿不寐，相思逖遐想。
题溪山春晓图,元末明初,王翰,好山凌远空，初日散晴旭。繁花点殷红，柔条媚新绿。游鱼恋芳藻，鸣鸟出深谷。物情适初性，一览咸所触。寄谢桃源人，从兹仰芳躅。
雪林为柏上人赋,元末明初,王翰,朔风生冱寒，琼瑶遍山川。日夕天雨花，苍然祗树园。大千开净域，一发无垢氛。热恼顿消息，超然谢尘喧。灵台澹明彻，庶极真空源。
挽迭漳州,元末明初,王翰,黑云压城天柱折，长烽夜照孤臣节。剑血飞丹气夺虹，银章触手纷如雪。丈夫顾义不顾死，泰华可摧川可竭。蕉黄荔丹酒满壶，千载漳人酹呜咽。
挽柏佥院,元末明初,王翰,柏君挺挺英雄姿，出佐薇省丁时危。愁闻两浙已瓦解，江南民命犹悬丝。楼船一旦下江水，杀气兵氛压城垒。大臣夙驾思弃城，战士魂销将心死。臣虽力困肝胆存，臣当杀身思报恩。誓将一木支颓厦，肯竖降帜登辕门。人生恩爱岂不顾，讵忍贪生负天子。半空烟涨楼宇红，尽室魂飞剑光紫。呜呼气分光岳臣道衰，卖降授节纷陆离。巍巍廊庙已如此，扶持世教非公谁，扶持世教非公谁。
自决,元末明初,王翰,昔在潮阳我欲死，宗嗣如丝我无子。彼时我死作忠臣，覆祀绝宗良可耻。今年辟书亲到门，丁男屋下三人存。寸刃在手顾不惜，一死却了君亲恩。
送陈同佥,元末明初,王翰,马首出城东，将军胆气雄。旌旗明苦日，笳吹动悲风。早雪三边恨，宁誇百战功。相期春草色，处处凯歌同。
送张子方之江西掾史,元末明初,王翰,自脱京华服，知君叹索居。海隅清宦在，天上故人疏。挂壁空长剑，探囊得素书。更陪骢马去，西望复何如。
和德安允恭韵,元末明初,王翰,乱离伤别久，愁病入新年。行旆惊戎幕，残经罢讲筵。山河空有恨，桃李漫争妍。马首春风里，期君早著鞭。
重到龙泉寺有怀秋谷上人,元末明初,王翰,旧日经行处，重来倍寂寥。诸天灯冉冉，一径雨萧萧。壁藓经春合，台花逐夜飘。不知飞锡处，惆怅采兰苕。
留别古心淳上人,元末明初,王翰,白社交游少，唯公即旧知。机闲同嗜酒，趣合共耽诗。沦落三生话，苍茫百岁期。空持匣中剑，日暮竟何之。
山居春暮偶成,元末明初,王翰,水气掩苍扉，萝香织翠微。洞回云到少，地僻客来稀。野鸟伤春去，杨花作雪飞。秪因飘泊久，对此也沾衣。
游枕烟寺,元末明初,王翰,石磴招提古，松萝暝不分。排云双树转，隔水一钟闻。林影疑残雨，山光倚夕曛。醉来归路远，秋思正纷纷。
故人遂初过山居,元末明初,王翰,秋气谁相问，荒居懒闭门。剑歌双鬓换，国步寸心存。漫写当年事，偏惊此日魂。风流非旧日，有虱对谁扪。
题画寄会稽胡温,元末明初,王翰,秋声无远近，隐处入双松。落景明寒渚，虚烟暝远峰。孤舟清夜笛，何处暮天钟。不识山阴路，苍茫翠几重。
夜宿洪塘舟中次刘子中韵,元末明初,王翰,胜地标孤塔，遥津集百船。岸回孤屿火，风度隔村烟。树色迷芳渚，渔歌起暮天。客愁无处写，相对未成眠。
山房秋夜寄鲁客,元末明初,王翰,寂寞山居悄，相思望转迷。江空寒雁落，树尽暮云低。生事悲秋草，交情忆剡溪。西斋愁不寐，风雨共凄凄。
江上醉归,元末明初,王翰,江边日日醉，应被野鸥猜。潦倒依芳草，猖狂藉绿苔。杜陵非嗜酒，彭泽岂耽杯。近是飘零客，愁怀强自开。
闻性空居士病愈,元末明初,王翰,问讯维摩室，秋深病稍除。翻经仍傍暖，补衲乍临虚。寂寞思闻楚，暌离叹索居。西来同逝水，不肯寄双鱼。
题画小景,元末明初,王翰,万籁秋声近，双峰宿霭收。江涵林影碎，野接曙光浮。萝薜通书幌，莺花避钓舟。由来扬子宅，寂寞闭丹丘。
到家,元末明初,王翰,冒雨离家去，今朝江上回。妻儿怜我醉，怀抱为谁开。山谷多豺虎，田园半草莱。生涯无可问，不惜坐苍苔。
龙湖夜泊,元末明初,王翰,小舟眠不得，起坐待潮生。露浅壶觞尽，江澄巾屦清。沿沙余鸟迹，隔水递钟声。悄似金山夜，相看月正明。
春日客至,元末明初,王翰,日暮沧江上，收纶坐石矶。为怜霄汉客，暂解薜萝衣。雨过苔初合，云深蕨正肥。相看俱白首，谁道故人稀。
春暮约鲁客游雁湖,元末明初,王翰,桂树淮南隐，缄书喜见招。几年悲落魄，今日任逍遥。擢秀名空在，搴芳趣转饶。也知簪组累，不似学渔樵。
挽古心淳上人,元末明初,王翰,饮尽杯中物，西游竟不归。孤坟谁挂剑，老泪独沾衣。夜月疑禅幻，春云想锡飞。东林诗社在，寂寞似君稀。
游鼓山灵源洞时澄明景霁入望千里徘徊自旦至夕值月上闻梵声泠然有出尘之想,元末明初,王翰,旭日照高岑，天风振远林。不因沧海色，那识白云心。宝树空香满，珠林积翠深。坐来明月上，何处起潮音。
晚眺次林公伟韵,元末明初,王翰,偶信东山屐，寻幽到翠微。白云空野树，红叶恋斜晖。岸落潮初满，天寒雁未归。风尘江海遍，不上野人衣。
送心泉疑上人游方,元末明初,王翰,不住孤云迹，茫茫万里程。澄心窥妙道，栖幻抱幽情。锡度秋应尽，经余月正明。诸天参礼遍，石上问三生。
秋怀次韵,元末明初,王翰,解印归来晚，茅斋病未除。穷愁邻桂树，归兴托鲈鱼。久历羊肠险，难通雁足书。秋风正萧索，不似故园居。
题怪石图赠异上人,元末明初,王翰,灵山一片石，苍莽起秋声。愿以中流险，能同砥柱平。色怜苍藓合，根带白云生。终日头空点，谁能辨尔情。
怀云卧轩上人,元末明初,王翰,江上一为别，令人长忆君。碧虚灯影送，清籁梵声闻。月落林扉静，潮回岛屿分。何时高阁上，对卧碧山云。
九日客杨隑,元末明初,王翰,杨隑逢九日，寂寞倍思家。俗士不解饮，浊醪何处赊。空山悲落帽，短鬓懒簪花。不见南来雁，新愁未有涯。
重阳后寄林君佐,元末明初,王翰,秋度重阳尽，寒随夜雨来。菊荒陶令宅，云暗越王台。战伐行人苦，诛求寡妇哀。济时无上策，尸位愧庸才。北去瞻天远，南游指日回。客愁长自写，乡思不堪裁。海上云千叠，生前酒一杯。相思存潦倒，远别漫徘徊。伫看凌霄翮，春风到上台。
挽边懒懒道人,元末明初,王翰,四明边道士，狂似贺知章。结客游千里，看花醉百场。越谈多慷慨，楚舞独徜徉。翰墨南宫趣，襟期北海乡。看云时并屐，贳酒每探囊。蕙佩青山影，芹羹碧涧香。交情期管鲍，人事等参商。入望迷云树，相思见月梁。三生空指日，两鬓各成霜。百粤清游地，怀君一断肠。
挽胡尊道温,元末明初,王翰,我忆酒中仙，吟诗动百篇。杯多天不惜，名在世空传。已阙招陶社，空回访戴船。疏狂谁得似，索莫竟堪怜。踪迹江湖满，交游岁序迁。辞家频万里，作客向经年。病卧沧江上，魂飞瘴海边。悲歌临旧业，衰影隔重泉。有母存乡曲，无儿埽墓田。平生与我厚，远没赖谁全。旧事惊残梦，新阡已断烟。逝川何日返，那得不潸然。
闻大军渡淮,元末明初,王翰,挟策南游已十年，梦魂几度拜幽燕。王师近报清淮甸，羽檄今当到海壖。妖气苍茫空独恨，生民憔悴竟谁怜。庙堂早定匡时策，我亦归耕栗里田。
夜雨,元末明初,王翰,官舍人稀夜雨初，疏灯相对竟何如。乾坤迢递干戈满，烟火萧条里社虚。报国每惭孙武策，匡时空草贾生书。手持汉节归何日，北望神京万里余。
怀秋谷肃上人,元末明初,王翰,我把一麾江海去，上人只履竟西归。三生寂寞烟霞淡，双树飘零故旧稀。季札有怀空挂剑，大颠无处更留衣。累累荒冢悲风里，泪洒空山送夕晖。
过化剑津有感,元末明初,王翰,宝剑沈沙世已倾，千年波浪未能平。空余故垒邻沧岛，那复雄兵出郡城。淮上何人祠许远，海中无客葬田横。夜深有气干牛斗，洒泪空含万古情。
山居喜刘子中见过,元末明初,王翰,几年江海厌风波，千里云林竟若何。为喜故人深赴约，不辞此日远相过。鸟啼芳径春应尽，花落名园草渐多。世事纷纷那可问，与君对酒且高歌。
次子中韵,元末明初,王翰,遥忆韩山登览处，故人离别动经年。南游似入三湘道，北上空瞻万里天。花径春风联袂出，郡城夜雨促灯眠。夜来独上高楼望，剑气苍苍北斗边。
会故人程民同,元末明初,王翰,忆昔交游多感慨，别来世事几浮沈。王弘不识渊明趣，鲍叔能知管仲心。江海有怀悲故国，风尘无处问归音。相看日暮东流水，白发羞为梁父吟。
寄别刘子中,元末明初,王翰,问君西去与谁亲，吴楚山川满目新。贾傅有才终大用，杜陵无计岂长贫。凤凰台古思明月，采石江空梦白蘋。几欲西风斟别酒，不堪零露满衣巾。
游雁湖 其一,元末明初,王翰,雁去湖空野水深，秋风吹客上遥岑。丹枫尽逐孤臣泪，黄菊空怜处士心。雨后诸峰浮夕霭，霜前一叶送寒阴。停车欲问当年事，尺素何由到上林。
游雁湖 其二,元末明初,王翰,江海风波浩不收，却来此地驻清游。上方楼阁通三岛，别墅烟霞卜一丘。书断雁归沙塞远，丹成龙去鼎湖秋。悠悠此意凭谁问，陈迹空余万古愁。
寄陈仲实,元末明初,王翰,一径荒芜负几秋，异乡书剑尚淹留。陶潜解印投闲去，阮籍耽杯尽醉休。岁月东来空冉冉，江山北望自悠悠。短歌无那相思处，满目风尘倦倚楼。
和马子英见寄韵,元末明初,王翰,十年流落向炎州，判与刘伶作醉游。望国孤忠徒自愤，持身直道更何求。浮云往事惊春梦，落日穷途起暮愁。赖有故人相忆在，遍题尺牍海西头。
和鲁客见寄韵,元末明初,王翰,故人相约碧溪行，风雨何期别恨生。远树白波孤棹没，空林黄叶宿寒轻。谢公独得东山趣，郑子应惭谷口耕。安得手杯同潦倒，远寻瑶草到蓬瀛。
春日雨中即事,元末明初,王翰,京洛繁华事已违，怀人竟日掩空扉。望迷楚岫闻啼鴂，思入秦川怨落晖。野馆萧条芳草合，寒江寂寞暮云飞。落花片片随流水，惆怅关河泪满衣。
立春日有感,元末明初,王翰,故国栖迟去路难，园林此日又冬残。天涯往事书难寄，客里新愁泪未乾。腊雪渐随芳草变，东风犹笑布袍单。堤边杨柳开青眼，肯傍梅花共岁寒。
春日遂初居贞见访,元末明初,王翰,东风吹雪正纷纷，江上离居欲断魂。白发故人缘草径，锦袍公子款蓬门。凄凉久负东山屐，牢落须倾北海樽。相对不堪悲往事，渡头灯火送黄昏。
秋暮会古心上人,元末明初,王翰,远公与我云间别，几度西风海上秋。白发时来还自笑，青山归去与谁游。薜萝久负孤灯梦，猿鹤应同两地愁。相对空林今夜月，清光迟尔少淹留。
挽子中刘别驾,元末明初,王翰,刘君自是南州彦，嗜酒吟诗兴独狂。不以长鲸浮采石，却缘孤雁没蛮乡。经纶事业谁堪拟，金石交情我最伤。料尔贤郎多少恨，独收遗骨返衡湘。
晚宿杨隑舟中怀鲁客,元末明初,王翰,萤度星依草，鸥来雪满汀。故人不可见，天际乱山青。
题边道人小景,元末明初,王翰,扁舟湘浦外，茅屋辋川西。冉冉春将尽，沧洲杜若齐。
题溪山风雨图,元末明初,王翰,紫壑秋声满，沧洲野水深。孤篷何处客，相对共沈沈。
题风竹,元末明初,王翰,月色不可埽，秋声何处闻。不应仙佩集，翠影乱纷纷。
送颜子中使广州,元末明初,王翰,使君捧檄度南关，远布天威广海间。为问故人孙内史，翩翩剑佩几时还。
题画葵花,元末明初,王翰,上苑余春辇路荒，芳菲落尽更堪伤。怜渠自是无情物，犹解倾心向太阳。
寄蔡司令 其一,元末明初,王翰,十年海上旧郎官，白发相期岁欲阑。处处风尘犹在目，归来何日共纶竿。
寄蔡司令 其二,元末明初,王翰,别后升沈事几多，故人心事竟如何。落花啼鸟春无赖，莫遣风光笑薜萝。
新春寄鲁客,元末明初,王翰,雪后梅花几树开，故人忘却剡溪来。东风独倚孤舟兴，芳草青青送酒杯。
题边道士小景二首 其一,元末明初,王翰,碧松阴底大江边，两岸猿声更悄然。落日乱云迷远近，无心重理钓鱼船。
题边道士小景二首 其二,元末明初,王翰,前山漠漠水迢迢，却倚朱弦思寂寥。凤鸟不来春已暮，望将一曲寄虞韶。
题败荷,元末明初,王翰,曾向西湖载酒归，香风十里弄晴晖。芳菲今日凋零尽，却送秋声到客衣。
和吴升甫见寄韵二首 其一,元末明初,王翰,楚泽苍茫带夕晖，暂投簪佩上苔矶。孤云不解离情苦，犹自纷纷上客衣。
和吴升甫见寄韵二首 其二,元末明初,王翰,短篱黄菊正苍苍，客路西风两鬓霜。谁信义熙年后笔，独能千古吊余芳。
送陈仲实还潮阳,元末明初,王翰,十年海上赋离歌，今日临岐奈别何。归去故人如有问，春山从此蕨薇多。
题云松野岸,元末明初,王翰,远山积翠白云多，扬子幽居隐薜萝。一径松阴春寂寂，朝来载酒几人过。
九日寄鲁客,元末明初,王翰,黄花锦树碧江濆，笑把萸杯独忆君。日暮西风还落帽，风流那似孟参军。
寄方中上人,元末明初,王翰,竹径柴扉客过稀，落红满地绿依依。怀人独立沧江上，几度扁舟兴尽归。
次居贞见寄韵,元末明初,王翰,君去溪山趣亦稀，晚来空翠正霏霏。多情只有梅花树，满路清香送客归。
题画山水,元末明初,王翰,野竹萧萧一径深，茅斋低结小山阴。枫林又逐秋风老，惟有孤云似客心。
戊申岁间中清赏十景 其三 丽圃横长笛,元末明初,叶颙,丽圃横长笛，秋风感慨声。一吹山石裂，三弄波涛萦。江空翠蛟泣，夜静苍龙鸣。鹤怨云巢冷，猿啼月岭明。嫠妇悲秋泪，孤臣去国情。遗音尤激烈，高调转凄清。曲终情未尽，目送数峰青。
饮马长城窟行,元末明初,张昱,饮马长城窟，饮多泉脉枯。嘶咆不肯行，思若畏前途。驱之尚不忍，恻然驻征车。朔风当面吹，堕指裂肌肤。岂念衣裳单，顾已犹亡夫。功名登天然，何时执金吾？阴阳无停机，百年谅须臾。常恐随物化，奄忽委路隅。此怀当告谁，策马自长吁。
古意,元末明初,张昱,白露积瑶阶，明月生罗帏。流光剧奔电，窈窕闭空闺。黄金奉桑间，毋乃礼义亏。安得廉耻士，再咏关雎诗。
杂诗二首 其一,元末明初,张昱,高楼抗浮云，南尽洞庭野。凉风飒然至，槁叶凄以下。登临极四顾，莫我所思者。忧来欲奋飞，羽翼不予假。昭质匪金石，流年剧奔马。日暮湘水阴，幽兰谩盈把。
杂诗二首 其二,元末明初,张昱,日月交互行，四时亦云易。去时柳未黄，又见枫叶赤。人生范围内，生死难固必。别离将诉谁，诉之又何益？昨宵梦相见，嬿婉如平昔。觉来但虚幔，衾枕有余忆。
行路难,元末明初,张昱,鸿雁及秋来，玄鸟先社去。俱生亭毒内，羽翼乃不遇。翔者不知水，泳者不知山。世事每如此，人生行路难。
少年行,元末明初,张昱,看取木槿花，朝荣夕已萎。芳容有凋谢，腻泽何所施？寿命如可长，仙人今何之？高堂有歌舞，及此年少时。
古别离,元末明初,张昱,阳关古别离，对面折杨柳。旋踵委道傍，焉得长在手？丈夫四方志，竭力车马走。慷慨平生怀，不在然诺后。倾资铸宝剑，性命同所有。去去勿复陈，黄金印如斗。
古瑟,元末明初,张昱,锦瑟古之乐，造自轩辕间。朱丝五十弦，柱列鹓鹭班。中有洞庭水，白日兴波澜。人文际昌期，出应清庙弹。洋洋雅颂音，一唱而三叹。神人既以和，凤鸟翔其翰。圣明御天下，百灵咸仰攀。
读离骚经,元末明初,张昱,三闾楚同姓，怨生于所爱。谗人在君侧，绳墨日偭背。虞兹宗社陨，繁辞冀收采。反覆三致忠，九死犹未悔。灵修终不察，遂投汨罗水。斯文幸未丧，风雅接三代。岂惟南国士，汲汲仰沾溉。
读秦记,元末明初,张昱,登高望远海，中有三神山。秦皇惑方士，采药驻容颜。如求不死药，何必波涛间！玄牝气孔神，日夜相循环。若人善保之，入圣而超凡。所以广成子，度世安泥丸。
言志,元末明初,张昱,少小诵六经，中岁始闻道。乃知三百篇，不贵辞娟好。发言将自宣，犹若未深造。尝恐岁年晚，白露先芳草。覃恩时窜易，举笔如振槁。庶或谐雅音，咏歌以终老。
相逢行,元末明初,张昱,京师众大区，鞍马俱俊游。相逢念轻薄，解赠双吴钩。性命付然诺，妻子托绸缪。朝过狭斜道，暮宿娼家楼。五侯与之谈，七贵为之谋。心膂誓百年，羽翼期九州。当其势合时，喝倒黄河流。一朝资用尽，门户无鸣驺。乡关耻独归，京邑难久留。慨念平生怀，徘徊顾河丘。浮云讵终朝，失意将焉尤。
古诗十四首 其一,元末明初,张昱,壮哉沛中歌，命世之雄者。帝王有大度，不在论风雅。绵蕝礼乐修，采诗固无暇。苏李离别辞，亦自关教化。文章与政通，斯岂杂王霸？
古诗十四首 其二,元末明初,张昱,汉诗十九首，不复辨名氏。苏李及枚乘，伯仲之间耳。当时尚词赋，六义谁作意？虽非大雅言，颇有风人致。篇章何在多，自足传于世。所嗟黄初后，作者莫与企。
古诗十四首 其三,元末明初,张昱,曹公英雄姿，吐词自天成。横槊鞍马间，慷慨念平生。汝颍诸文学，敛衽奉明廷。对酒惜时迈，载歌伸鹿呜。风云入壮怀，河山助威灵。至今邺下唱，犹擅文章名。铜雀有遗憾，哀哉短歌行。
古诗十四首 其四,元末明初,张昱,邺中盛文词，七子相掎角。虽膺丞相辟，未免伤流落。世胄相友善，宴好以酬酢。出纳结腹心，庶僚仰殊渥。愿因云雨会，戢翼永栖托。贵贱俱黄土，徒存建安作。
古诗十四首 其五,元末明初,张昱,魏文在世子，嗣领五官将。国事既有闲，经术尤所尚。宴游集文学，词藻咸宗仰。五星垂光彩，两曜分气象。风流积二世，况复人君量。快乐芙蓉池，乘辇一何壮！宁同汝颍士，戚戚冀所望。
古诗十四首 其六,元末明初,张昱,东阿帝室亲，复乃贵介弟。降志词翰间，国事罔所冀。思深而文典，光彩照当世。切切陈自劾，捐躯以明志。淫情洛神赋，所愿以自弃。
古诗十四首 其七,元末明初,张昱,祢衡轻狡人，况以才自负。将赴渔阳挝，侮人还自侮。曹公岂容物，嫁恶与黄祖。值兹劻勷际，焉用鹦鹉赋？所以贤达士，贵在识时务。
古诗十四首 其八,元末明初,张昱,三谢国亲臣，世家金闺彦。玄谈虽时尚，好爵尤所羡。出各领名郡，而不拘履践。能忘永嘉乐，山水事游宴。摛章固自美，雅音从此变。余波及齐梁，纤秾入哀怨。
古诗十四首 其九,元末明初,张昱,嗣宗绝臧否，善若处时晦。咏怀数十篇，卓尔追汉魏。驾车哭而返，此岂无所谓？啸登广武台，神气偶相会。从来倜傥心，土苴视富贵。惟有步兵厨，可用时一醉。
古诗十四首 其十,元末明初,张昱,渊明君子儒，心事甚夷旷。醉来得佳眠，自谓羲皇上。文章固可诵，节概尤所仰。且无州县拘，安得言不放？托志圣贤录，千载成绝响。
古诗十四首 其十一,元末明初,张昱,高人王右丞，辋川亦有乐。位居尚书省，志不异丘壑。谁言肉食鄙，而不事淡泊。辞擅大雅名，集多应制作。唐音得所宗，夫子实先觉。
古诗十四首 其十二,元末明初,张昱,工部行在官，饥寒莫与比。奔走盗贼中，朝夕命如寄。一饭不忘君，危言以鸣世。亲蒙万乘知，不救妻子累。文章天地间，风雅可无愧。赋者谩接迹，此作竟谁继？
古诗十四首 其十三,元末明初,张昱,襄阳孟浩然，五言擅时誉。迹放羁旅间，气藉江山助。感怀岘山作，托兴洞庭赋。九重获见知，一语乃上忤。敝庐南山归，亦足蔽风雨。篇章如可传，论何遇不遇。
古诗十四首 其十四,元末明初,张昱,苏州韦刺史，早事武皇帝。既蒙南宫录，复膺符竹寄。折节就绳墨，检身勤治理。赋诗长日静，铃閤余香至。晚逢杨开府，感激道所以。宜尔金玉音，风雅存遗制。
鸳鸯篇,元末明初,张昱,鸳鸯水中禽，居常有定偶。行则共洲渚，栖不异渊薮。交颈情所私，和鸣气相友。白头不自嫌，彩翼戢左右。雄雌或失配，霜霰甘独守。嗟哉羽毛类，赋性乃何厚！愿献金闺女，绣作君子绶。人或违天常，翻为此禽丑。
幽兰篇,元末明初,张昱,幽兰不自媚，丛杂生溪涧。寂寞空林色，过者谁复玩？及时或见收，不与众芳乱。梦协天使与，握勤郎官盼。顾兹馨香德，庶以同岁晏。
闺思篇,元末明初,张昱,连日洲渚上，香风吹杜若。闺人念离别，远思生帷薄。去年执手时，记省采兰约。如何雁鸿迹，遽尔成绵邈。将凭梦中见，反侧睡难著。起视东西厢，众星已寥落。晨鸡方再鸣，曙色已东作。安得携手人，归来共春酌。
丹华篇,元末明初,张昱,修茎冒丹华，碧叶相掩映。晨露发其枝，举世莫与并。微风波上来，绰约有余韵。相看咫尺地，人远河汉近。绿房多苦心，伫立秋塘暝。
美女篇,元末明初,张昱,燕赵有美女，红莲映绿荷。佩环彫夜玉，团扇画春罗。流盼星光动，曳裾云气多。回车南陌上，谁不驻鸣珂？
松涛轩,元末明初,张昱,松声学海涛，汹汹不可息。如驱万山泉，迸落千丈石。浩然入清听，心与境为一。焉知咸阳道，车马走赤日。大哉利名事，静者梦不及。
三良诗,元末明初,张昱,百岁谁免死，贵足留其名。三良殉秦穆，慷慨平生情。一诺奉明主，千秋共哀荣。从容就长夜，斯人岂偏生？所以黄鸟诗，至今颂遗声。
班婕妤,元末明初,张昱,婕妤辞辇时，风谊动宫阙。后来纨扇咏，词气何凄屑！妇人何所恃，所恃惟姿色。过时而色衰，枕席成弃物。不见长信宫，苔生玉阶侧。
一脉泉铭，为中一元禅师作,元末明初,张昱,天地不自私，至宝发山川。谁于黄金岩，得此一脉泉？涓涓成不息，曹溪宁后先？造化亦有待，于师亦前缘。既供香积厨，复灌富阳田。譬彼释氏法，一灯遍三千。泉流愿无竭，灯光永相传。日居而月诸，于亿万斯年。
送薛山人归富春,元末明初,张昱,旧识谈天叟，挑囊又赋归。性谐麋鹿友，身老薜萝衣。高步云同举，潜形鹤自飞。清醪香泼瓮，黄绢织成机。生事有绳准，清言无是非。勿矜弦上操，若听古人稀。
赠孙雷师祈雨有应,元末明初,张昱,天人本无二，万物备吾身。一诚苟无妄，呼吸皆鬼神。南邦五六月，熯阳如火燉。法师念民食，升坛肆怒嗔。符召五雷伏，龙起三江滨。风云随指顾，沛泽来逡巡。岂惟盈沟浍，更且溢河津。道路接歌颂，田家具仓囷。茫茫大钧内，造化岂不仁？安得法师辈，飞行遍八垠。以兹云霓心，慰彼大旱民。
拙逸诗,元末明初,张昱,守拙中乃逸，用智机或生。所以抱真士，泯焉黜聪明。卖药不二价，悬壶无姓名。逍遥城市间，心与造物并。鹤长断则悲，凫短续则惊。万物有常性，巧伪非人情。乘黄一剪拂，千里无留行。贤哉拙逸翁，可以为世程。
从军行,元末明初,张昱,一身既从军，宁复顾家室？日食官仓粮，惟知事行役。昨朝号令下，负弩趋大碛。驱车出城去，旌麾耀白日。男儿重横行，万乘假羽翼。意气从中来，性命何所惜？雕鸣沙塞雨，四面无马迹。不有封侯贵，班超肯投笔。
晚春词,元末明初,张昱,暄风日夜起，春到亦已久。清晨捲帘坐，惆怅闺中妇。闻莺暗垂泪，对花懒抬手。昨宵梦夫婿，白马章台走。结成合欢带，自置妾怀袖。觉来风张幔，啼鸟在高柳。空织锦回文，佳期竟何有？
采莲词,元末明初,张昱,采莲复采莲，采花莫采叶。叶上多朝露，花开盛颜色。同舟二姝女，流盼轶明月。斗溜荷上珠，将逞肌肤白。岸上骑马郎，调笑五陵客。岂不念所欢，淇水不可越。
捕鱼词,元末明初,张昱,渔家无别业，衣食惟罟网。生长风波中，舟楫惯来往。江平风波静，天静榔板响。得鱼固所欲，忖心辄内怏。群生各有命，吾宁受其养？敢恣口实求，而绝生意盎。遐思放麑翁，乃属中山相。
赠吴琰代宣州,元末明初,张昱,天风吹孤蓬，一去无留踪。或与回飙遇，犹希返故丛。同饮南陵水，况是亲骨肉。相见无别辞，缕缕诉衷曲。衷曲犹未伸，征车动行尘。屏营高堂上，尊酒聊具陈。纫兰以为赠，此志良不薄。冀藏怀袖间，时用慰绵邈。
题简掾辨诬卷后,元末明初,张昱,种兰杂荆棘，棘长伤兰根。结交或匪良，中道生谤言。所以明哲士，慎之非一门。美玉累卞和，明珠诬马援。终焉各有辨，暂屈宁为冤？
自警二首 其一,元末明初,张昱,愚者昧其识，沈冥生死中。一为利欲染，罔测吉与凶。轹辘前后声，覆辙无不同。遑遑驷马车，驺从行趋风。恶影不息荫，世路焉愧躬？
自警二首 其二,元末明初,张昱,两足与之翼，去齿存其角。乾坤负冥顽，造化乃忖度。恃此以为勇，能无遭束缚？冲冠与裂眦，未信尽堪托。毋为万物先，内省有先觉。
饮酒诗，示婿时伯庸四首 其一,元末明初,张昱,连日春风暖，面容为之鲜。仰看树上花，荑萼亦复然。中有和鸣鸟，羽翼相向肩。胡能不命觞，酌此花鸟前。饮之岂不醉，所贵乃其天。颓乎曲糵间，南床得佳眠。如何靖节翁，乃赋止酒篇？
饮酒诗，示婿时伯庸四首 其二,元末明初,张昱,青阳时至矣，萱草满堂阶。柔叶刷翠羽，对之忧思裁。室中无长物，所蓄惟酒杯。客至即与饮，既醉从先回。平生旷达怀，何曾计尊罍？得钱即付酒，酒尽钱复来。百年能几何，笑口时自开。
饮酒诗，示婿时伯庸四首 其三,元末明初,张昱,光阴剧奔电，金石难与期。仙人浮丘公，此日竟何之？看取古圣贤，丘冢亦累累。死而不朽者，六经岂余欺？酒中有妙趣，俗士不可医。及时不作乐，事过徒伤悲。年华驷马车，日夜劳驱驰。
饮酒诗，示婿时伯庸四首 其四,元末明初,张昱,既老怜余生，放情在曲糵。每到花开时，一饮辄累月。何曾校尊罍，酒量盈与竭。二仪蘧蒢舍，百年羁旅客。刘伶乃放达，注意颂酒德。不见昨日花，今朝谢颜色。贤愚俱有归，修短随造物。
卧病寄孟天炜郎中,元末明初,张昱,数会诚不辞，暂离还相忆。虽无膏肓虑，伏枕已旬日。雨雪高楼上，阴沈病增剧。不知湖中水，晴后添几尺？日照花枝明，风吹柳条碧。感此春事深，携壶想无及。
孝感诗，为吕运使题,元末明初,张昱,宋学士作序。天地无私恩，日月无私照。信哉太史笔，区别造化妙。祯祥靡有常，孝感斯乃兆。金鱼章服贵，三事惟克肖。使君实启之，后嗣有余耀。
题唐李昭道画摘瓜图,元末明初,张昱,中舍唐宗室，丹青焕云汉。适当天后朝，家国生屯难。所愿执艺事，婉焉而上谏。制为摘瓜图，忠恪非鄙慢。冀或宵览余，骨肉释冰炭。章怀恭顺子，尽室赴忧患。回首横门道，苦泪落余栈。路见摘瓜者，恧然兴永叹。悲哉黄台辞，四摘乃抱蔓。神器有天命，侈心暂惑乱。梁公社稷臣，直劫四庙算。煌煌万方业，复得返贞观。
上巳日，杭州府学教授徐一夔、四斋训导拉游智果寺，访东坡，题参寥泉,元末明初,张昱,佳游在上巳，属此清明前。春景已云宴，风光犹未暄。往寻智果寺，竟得参寥泉。云物岂殊昔，人世自更迁。邈哉长公咏，风流想当年。我辈复登临，花界何因缘？古佛俨香阁，真诠积华轩。境超万念空，道胜诸妄捐。缅怀此会难，徘徊未云还。申章续芳藻，冀或来者传。
此君轩，为周昉赋,元末明初,张昱,种竹不在多，竹多翻自俗。周生达此意，窗户惟数竹。凉飙集雅吹，炎景消烦燠。精神穆如咏，兴寄淇园绿。谁云翡翠枝，不有凤凰宿？苔阶近相对，色净尊中醁。虽非沈湎事，庶以忘宠辱。何可一日无，此君美如玉。
栖鹤轩,元末明初,张昱,鹤驭从天来，雪光照云阙。戛然九皋唳，散落三山侧。乃知羽人师，近作金门客。玉女见投壶，后羿从奔月。令威古仙子，竟使枉其辙。不言三清事，但叙千年别。至今栖鹤处，光怪常不灭。有时玉笙歌，云气犹下接。欲赋游仙词，作者不可得。斗酒谁为呼，吾将招李白。
陈孔硕回泰和柬，寄其丈人罗楚翁处士,元末明初,张昱,昔别翁未婚，翁今已抱孙。俊哉东床婿，玉树照名门。知我丈人行，再拜情谊敦。惠顾每持酒，坐语移朝昏。离居获轸念，殊慰羁旅魂。我自京城回，安分守丘樊。家事复儒业，宁同东掖垣？尚赖稽古力，似若吾道存。终焉营菟裘，两翁老青原。
啸轩,元末明初,张昱,开轩出平湖，四望惟青天。啸声静中起，万象俱回旋。云霞未改色，水波为之先。白日每少光，长风亦萧然。沈吟阮公咏，兴怀广武边。寂寞千载后，慷慨千载前。斯人竟何人，托志在空言。
雪岩,元末明初,张昱,夏云多奇峰，洞照赤日下。玲珑万雪岩，突如临大野。南风有时来，素色欲飘洒。体物而赋之，谁为汉司马？持以遗所思，丹青莫图写。
北山堂,元末明初,张昱,筑堂太湖北，堂上何所见？好峰七十二，终日如对面。其中尽白云，且是难持赠。鹤鸣露气升，鱼跃波光泛。唯尔禅居人，天机两相羡。
李息斋平章画著色竹御屏,元末明初,张昱,此君有逸韵，翠佩而长裾。遭彼列仙人，授以鸿爪书。把玩犹未解，倏焉淩空虚。化为九凤雏，其声杂笙竽。煌煌蓟丘公，描写登画图。丹青照屏帷，如对古丈夫。乃知庙堂上，一日不可无。至今伶伦氏，见之为踟蹰。
题天平寺桢上人房,元末明初,张昱,每过屡不逢，出寺乃一见。岩回树色瞑，日转霞光绚。邀留复入寺，礼待良缱绻。欣同静者室，坐久殊未厌。寂然禅榻外，炉烟落经卷。境静累自遣，情忘道非远。方丈如或容，吾将老贫贱。
访仁一初尊师,元末明初,张昱,愿闻清净法，往谒富春僧。妙论听不厌，道心中自增。如此醍醐味，使我尝未曾。岂无夙世因，坐对古佛灯。庶几一言下，彼此證三乘。
雪斋,元末明初,张昱,万有从妄作，庸辨伪与真？假山复假雪，空色自相因。东坡古维摩，出语惊天人。弹指为说法，一息乃万旬。旧时言所说，几见湖水春？染习或未除，示此前后身。题诗附斋壁，庶与坡诗邻。
思云轩，为罗从事赋,元末明初,张昱,山川望三山，相去几万里？亲舍白云下，怀思曷云已？朝思歌陟岵，暮思歌陟屺。如之何勿思，禄不及甘旨。哀哉天壤间，此思孰终始？举目皆白云，宁论此与彼？但移思云心，夙夜勤治理。委质既在心，忠孝同一轨。
题郭文医虎图,元末明初,张昱,利忘九重渊，珠从龙颔得。仁忘千金躯，手探虎口骨。兽或复其性，其祸不可测。驯扰亦何术，贵在道与德。
天茁亭，为柳膺赋,元末明初,张昱,侯门臭酒肉，穷居厌藜藿。赋分各有定，天胡为厚薄？荒园灌数亩，亦足代耕穫。折葵助鼎俎，剪韭供春酌。虽非八珍馔，其味良不恶。三牲安可常，一瓢易为乐。古之志道者，粝食甘淡泊。造物茁此徒，于世宁妄作？贤哉宋宇叹，美矣樊迟学。勿嫌食肉鄙，儒家贵俭约。
妙高院,元末明初,张昱,碧岑日在望，雨雪阻登临。二客从事者，扶藜长松阴。绿云及上方，步履皆黄金。佛香出宝阁，一息契初心。心如白莲花，尘垢何由侵？攒眉入社后，此会还可寻。庐山得远公，法侣满东林。虎溪偶然事，传笑直至今。我辈仍避俗，垕师诚可钦。
寿光宫访道士不遇，留题,元末明初,张昱,高阜临大溪，激流喧众石。中藏寿光宫，年深翳金碧。俨然天人尊，羽卫何赫奕！回廊荫古木，苔藓少行迹。传昔丹霞士，于斯鍊金液。丹井虽尚存，鸾鹤无一只。徘徊长松下，瞻望云气白。不见种桃人，惆怅还理策。
宜晚堂，送江架閤还奉化,元末明初,张昱,隆替理之常，仕进难固必。在事寡尤悔，于心孰欣戚？从来黄甘里，先庐颇完葺。虽非大哉居，亦异环堵室。归来宜晚岁，怀抱得所适。讴吟及芳辰，言笑共佳夕。赤城有霞气，光照五色笔。门前有大路，而无车马迹。幸焉返初服，素愿于此毕。冥冥江上鸥，矫首羡归翼。
过清逸处士卢公墓上作,元末明初,张昱,处士古豪杰，在众不自异。平昔乡曲间，随时以轩轾。聚书千余卷，将遗子孙计。酝酒百余石，将虞宾客至。甚慕鲁仲连，于人无所媚。辟书下台省，踰垣而趋避。遂隐清平山，居然事高致。地邻万松岭，日夕闻鹤唳。朝论美其风，锡以清逸谥。煌煌杨宣慰，深情托姻契。岂期七十年，遽弃人间世。遂使倜傥怀，消尽虹蜺气。高坟蔓宿莽，宁不为长喟？子常仕今朝，宗庙瑚琏器。自唐谱系存，簪缨旧门地。贤哉郭有道，毋忝蔡邕志。
无忧子诗，为扬州汤仲铭处士赋,元末明初,张昱,安分以达生，所适皆天游。恂恂里巷间，何忮复何求？箪瓢自终日，冬夏惟一裘。既不愿名爵，宁对狐貉羞？忘机鸥与亲，浪迹云中俦。中区本混沌，愚者昧雕锼。乐哉汤处士，宜尔名无忧。
奉听玘法师讲楞伽经，留别,元末明初,张昱,玘公注经回，于世无所慕。结坛在南坞，心与道为务。行苦缁素归，律严鬼神护。吾从挹清芬，肺腑久皈附。仰聆楞伽旨，灌顶发甘露。四众瞻礼间，绕床天花雨。古无雪山子，我愿黄金铸。兹行匪漫游，实以闻经故。初地谁不明，末法自迷误。不谓攴道林，犹识许玄度。忻然酬宿愿，言笑亦已屡。出寺且复留，徘徊川光暮。还当理轻楫，时到茅家步。师既不忘予，予忘南坞路。
访巢云子不值，留题,元末明初,张昱,桃源不可觅，结屋以巢云。只此方丈内，便觉超人群。秋晚篱槿秀，雨余塘水浑。安知巢云子，不是云中君。又值荷蓑出，无从书綀裙。
听松轩，为朗上人题,元末明初,张昱,微风吹幽松，近听声愈好。师非寒山子，安得此怀抱？天机内相会，百体同浩浩。如适清凉境，大地绝热恼。每从画省归，骑马必一造。妙趣须自知，难与别人道。
舟行即事,元末明初,张昱,舟行如虚空，上下天光里。中宵撤前幔，繁星在清泚。天河横未落，北斗当面指。凉风波上来，吹皱青天绮。芦洲集夜禽，聒聒鸣不已。恶声虽扰眠，清景则可喜。却思车马尘，此时动城市。
题隐居图,元末明初,张昱,处州王启明。隐居万山中，日夕有佳色。时于岩上石，蒸起云气白。桑麻郁相望，鸡犬识巷陌。中林芳草地，不有车马辙。为与城市远，似觉嚣尘绝。原田既膏腴，且是宜稼穑。溪流既清驶，且是利舟楫。耕渔鄙夫事，富贵要不得。但见桃花开，不知何岁月？寄谢丹青人，吾将安蹇劣。
种德堂，为岳医士题,元末明初,张昱,种德不在浅，种药不在深。虽有千亩地，不如方寸心。种之百年后，所得非尺寻。忠信乃佳实，慈爱为繁阴。如有仙人杏，一核延千林。以此惠后嗣，安用多黄金？
百马图,元末明初,张昱,画师画马时，心与马为一。精神各自分，萃此马百匹。起卧适马性，踶齧通马力。逸如龙在水，驰若虎而翼。游牝得群聚，风腾各相及。或滚尘沙黄，或嘶草芽碧。岂无骐驎骨，松下盐车泣。谁将朔漠大，图画归咫尺。曹韩不并世，按图为尔惜。
木槿花,元末明初,张昱,谁谓木槿花，朝荣夕已萎。容颜逐电光，老大行相随。高堂有歌舞，及取少年时。寿命信可长，仙人竟何之？
浮云，别高士敏,元末明初,张昱,人生如浮云，聚散何可必！倏忽万里余，求之渺无迹。有时天上见，若我旧相识。飘摇玉雪姿，可望不可即。羡此淩风翰，与彼得共适。
田家词,元末明初,张昱,为农谨天时，四体务勤力。日夕耘耔罢，植杖聊假息。儿童原上牧，妇女机中织。田家无别事，俯仰惟衣食。黾勉共百年，辛苦何所惜？世有五侯贵，农人梦不及。但愿风雨好，一穗千万粒。卒岁无征科，庶免忧儋石。
六月三日雨,元末明初,张昱,日车当空行，雷声从地起。长风吹行云，万籁若有喜。田夫念稼穑，望云如望米。甘泽始沛然，三日不可止。吁嗟乎苍生，何以答天地？
田家,元末明初,张昱,田家无所具，客至惟鸡黍。厨下作新炊，门前备清醑。凉风吹户牖，高柳荫涂路。还家既不远，送上采菱渡。
兰雪轩,元末明初,张昱,幽兰不自芳，君子以贻好。白雪不自洁，君子用媲操。与彼兰与雪，聊付尔怀抱。人生幼而学，壮则行其道。青春未晼晚，白日正杲杲。何乃七尺躯，迷邦以怀宝。时哉不可失，功名贵及早。
题破窗风雨卷,元末明初,张昱,敬亭有旧斋，风雨一窗破。朝对风雨吟，暮对风雨坐。惟知经史亲，肯顾衣裳涴。有时暂游息，自歌还自和。直俟所学成，功名如一唾。宁同陋巷人，独守箪瓢饿？
河汉篇,元末明初,张昱,河汉亘天几万里，鹑火西行入箕尾。金气浮空漾白波，任是雄风吹不起。一河之水皆空青，往还惟此乌鹊翎。太史不识汉使者，却奏张骞为客星。载回织女支机石，牵牛隔河来不及。二十八宿有常经，七夕胡能会灵匹？西牛东女长相望，女则织纴牛服箱。人间儿女谩愁思，河影不灭秋夜长。
唐太宗骏马图,元末明初,张昱,昭陵石刻今无有，绢素乃能存不朽。当时奇骨济时艰，驾驭尽入天人手。隋家再世俱凡庸，不知肘腋生英雄。晋阳奋起六骏马，蹴踏人海波涛红。帝王一出万邦定，干戈四指群小空。淩烟勋臣尽图画，一旦肯遗汗血功。呜呼何从得此样，规模却与石刻同。乃知帝王所驭乃龙种，岂可求之凡马中？唐家开基三百载，展卷尚觉来英风。
张建封击毬图,元末明初,张昱,唐家风流尚毬马，中外靡然为之化。徐州节度张建封，坐领东藩示闲暇。长箫短吹行相随，以此慢游为日夜。玉山满马扶醉归，正及楼头望春罢。孔雀屏帷次第开，黄金买得春无价。不教白日向西驰，只许黄河向东泻。使君死后谁登临，燕子不来风雨深。绿珠甘守珊瑚树，文君独宿鸳鸯衾。当其意气倾朝野，肯信人无百年者？万言犹在从事书，一幅空遗后人画。
五王行春图,元末明初,张昱,开元天子达四聪，羽旄管籥行相从。当时从驾骊山者，宰相犹是璟与崇。华萼楼中云气里，兄弟同眠复同起。玉环一旦入深宫，大枕长衾冷如水。兴庆池头花树边，梨园小部俱婵娟。杨家姊妹夜游处，银烛万条生紫烟。宁知乐极哀方始，羯鼓未终鼙鼓起。褒斜西幸雨淋铃，回首长安几千里？
赠河南卫毕将军歌,元末明初,张昱,壮哉将军八尺躯，阵前夺骑生马驹。有力每轻弓两石，据鞍手横丈二殳。小敌如怯大敌勇，生平气与忠义俱。逢时受命从大将，势合风云兴海隅。奉辞东下尉陀国，回兵北击无单于。望风襁负至者众，将军为驻南征车。归来九重赐颜色，蹈舞恩光生步趋。团花战袍出内府，大官羊膳来公厨。洛阳关东古重镇，授以斧钺专城居。绿槐高映使者节，黄金新铸兵家符。握刀负盾走壮士，拥盖吹笳喧道涂。尽知勋名在忠义，千骑万骑先传呼。祈连亦有霍去病，细柳岂无周亚夫？只今将军与之并，人马相辉古即无。君恩广大法天地，将军报答将何如？丹青或接万亿载，忠义莫虞无画图。
送程希道回河南,元末明初,张昱,银鞍白马郎，自是平台客。海水桑田不自知，朅来二纪异南北。他乡忽然顾我笑，有如清风洒兰雪。开心写意慰离居，别时童孺今有须。知从马援在军旅，不谓陈琳工檄书。我于程家最知旧，大宅修椽曾置酒。玉瓒紫笙吹凤凰，罗袖春衫舞杨柳。因之感念二纪前，跃马射麛江水边。煌煌宾从散秋叶，叠叠楼台成野烟。程生程生既会面，疏麻瑶华莫持赠。但存此日会面情，地北天南有相见。丈夫有志岂陆沈，使者不惮岩穴深。他时或有公车召，嗣我云间金玉音。
梦云楼，为佑圣道士王景丹赋,元末明初,张昱,阿母妊娠曾梦云，道人见云如母存。高天悠悠不可闻，虎豹守关深九门。丹青楼馆云中起，翠幕银屏按云气。缥缈时闻子晋笙，蹉跎日集王乔履。蟠桃千年花又开，云中不见阿母回。丁令白鹤有再至，汉宫青鸟无复来。但愿无风亦无雨，桃花开遍梦云处。花气腾空结紫云，拔宅乘云上升去。
玉局生引,元末明初,张昱,龙翔住持毛起宗，参随鹤驾谒九重。冲虚教主许器之，名以玉局高其风。赠言五十有六字，尽说大罗天上事。老君出现成都时，地神涌局亦如此。空歌黎罗还上清，再三祝付玉局生。吾徒被服老君教，毋忝玉局之所名。名非可名局非局，心田种熟蓝田玉。入水不濡火不焚，一气孔神无断续。况闻古有毛仙翁，是身虽异性则同。华表白鹤犹未归，函关青牛今则逢。道家宫阙连云起，日食仙曹千万指。谁其主者玉局生，宴坐无为观太始。
白翎雀歌,元末明初,张昱,乌桓城下白翎雀，雄鸣雌随求饮啄。有时决起天上飞，告诉生来羽毛弱。西河伶人火倪赤，能以丝声代禽臆。象牙指拨十三弦，宛转繁音哀且急。女真处子舞进觞，团衫鞶带分两傍。玉纤罗袖柘枝体，要与雀声相颉颃。朝弹暮弹白翎雀，贵人听之以为乐。变化春光指顾间，万蕊千花动弦索。只今萧条河水边，宫庭毁尽沙依然。伤哉不闻白翎雀，但见落日生寒烟。
捕虎行,元末明初,张昱,碧油幢下曹司兵，见义有勇身为轻。平生每得贵人喜，有似花卿知姓名。一朝共听将军令，镇市临平虎尤甚。汝司其兵往捕之，食肉寝皮须要尽。司兵受令即出城，怒气填膺风火生。扬言大明圣人既御世，尔虎何物犹纵横？大刀长戟屯村堡，前期钉牌后断道。村堡喜得司兵来，万夫鼓勇千夫噪。半月捕获十三枚，大槛小车推载回。自言此乃将军令，岂是小人之力哉？将军索酒指其虎，此虎不死司兵死。在官食禄忘其躯，亦是人间好男子。
资寿堂,元末明初,张昱,为之医药以资寿，古人存心子能有。治生若然天必与，衣禄何忧不丰厚？潘彝世籍富豪家，金珠斗量钱载车。百年风雨换门户，甘守俭薄为生涯。法依本草为炮制，修合肯教违矩矱？日月回旋碾上轮，虎龙交媾炉中药。服之一剂神气全，百龄寿等金石坚。洪范五福寿居首，有金无寿真徒然。彝也性秉芝兰秀，湖海香名喧众口。修文坊南当大街，如斗之字出高牌。贵人长者共祗重，每日门前车马来。
望云诗，为翼城常盘赋,元末明初,张昱,风吹白云天上来，游子望云心眼开。小时见云在亲侧，安得亲同云往回？世家翼城桐叶里，云自往回亲在彼。昔年捧檄为荣亲，得官拜亲云亦喜。所怜得禄远莫分，委质为臣命在君。青袍骏奔各有事，斑衣儿啼更勿云。我知尔家广田宅，小弟朝朝纵围猎。暮归雉兔满马鞍，不使高堂甘旨缺。望中有使频寄书，夫人堂上哭罗襦。愿尔长辞杨震金，愿尔长悬羊续鱼。亲之念子无不至，子思其亲云即是。红颜蚤受县君封，莫计同餐太仓米。桐叶之里非一家，如尔兄弟谁不誇。墙头风吹紫荆树，堂前露浥萱草花。莫言亲远翼城县，万里关河如对面。一官九考今八年，指日云中又相见。
云林歌,元末明初,张昱,李侯云林心所仰，既见云林副心赏。欣然为我出图画，索我题诗画图上。我自别侯二纪余，不得半纸庐江书。乃知已膺庙堂聘，梁栋之材宁不如？云林乃是君所植，雨露蟠根同铁石。直干凭淩御史霜，青云照耀郎官笔。即今英发当盛年，上林玉树幕府莲。东阁梅花时自咏，南郡官曹谁更贤？从知侯家积阴德，凤雏七枚毛五色。览辉已出丹穴中，来仪定集虞廷侧。安栖不用求梧桐，云林气接扶桑红。结巢日边长羽翼，好音惠我双飞鸿。
玉箫引，为沈仲德赋,元末明初,张昱,洞箫宫前有狂客，双眼直嫌天地窄。瓮中酿熟葡萄浆，养得身轻好颜色。兴来为我吹玉箫，缥缈一声生泬寥。惊鸾跱鹄不自定，游丝落絮随风飘。高情远思游碧海，此岂肯受王门招？笑言学箫二十载，家业凋零心不悔。要须吹上凤凰台，白日羽仪生五彩。
王无伪仙翁见访，为赋此诗,元末明初,张昱,神仙之术本无作，当面无缘寻不著。但能寡欲自长年，愚者昧之求海岳。此术不许凡俗知，道成由来非大药。仙翁高风何所喻，天垣月映王乔鹤。等闲瓦砾变黄金，候尔相从步寥廓。
寄河南卫镇抚赵克家叙旧,元末明初,张昱,程生河南来，始得河南信。雨散云飞二十年，萍踪梗迹今才定。却思小孤洲渚边。大江大浪拍战船。将军须髯劲如戟，白石酣歌便醉眠。我从别来赞画省，芙蓉幕与风尘远。洪武初年自日边，诏许还家老贫贱。池馆尽付当时人，惟存笔砚伴闲身。刘伶斗内葡萄酒，西子湖头杨柳春。见人斲轮只袖手，听人谈天只钳口。年过七十发未斑，路涂不辞牛马走。知尔出镇在洛阳，宫袍健马日煌煌。前骑大旗画罴虎，后骑长戟横雪霜。我于此事别已久，富贵浮云更何有？鸿雁得便时附书，但问老人平安否？
题醉墨堂，为桐江俞子中赋,元末明初,张昱,世称草圣惟张旭，气在神先从所欲。醉来捉笔走风雷，电掣长云夜相逐。健于大野战蛟龙，媚似轻波浴鸿鹄。由唐至今几百年，笔法竟尔失其传。芝翁乃若神所授，亦以醉墨题堂前。晴丝罥空王逸少，生蛇绊树黄庭坚。笔法不必问高闲，笔势不必询怀素。纵横迟疾心自知，曾见公孙大娘舞。
云门山房，为青州曹伯起赋,元末明初,张昱,云门山房何所指，知尔不忘桑梓意。山在城南百里间，沃衍膏腴宜树艺。中有一村俱姓曹，列戟高门是乡里。青州旧入齐封疆，相国犹传汉家世。曹彬为宋下江南，史册能书其门第。四世之祖在元初，遭际风云致爵位。亦参丞相下豫章，腰插金符位元帅。但知报国守忠贞，不肯随人事轩轾。用也绰有乃祖风，一篑不止山可崇。碧梧枝老自栖凤，绿竹根深须化龙。昔时未到山房里，每望云门候佳气。却缘亦是豫章人，客舍并州如有喜。云门之山青接天，鸿濛既判知何年？山房去天不咫尺，名与云门当共传。
赠狄鸣善捧檄迎母往金兰州就养,元末明初,张昱,人子能不念其母，乌鸟哑哑犹返哺。十月怀娠乳抱劳，亦期仰事慰迟暮。那知中道母子分，南望亲舍唯白云。伯也执殳在军旅，堂上消息空传闻。将军命许迎就养，拜捧檄文喜无量。杭州万里到兰州，母见子如堕天上。膝间乍见欢复悲，天河水流有合时。宜男草是别时草，老莱衣是别时衣。只今四海车书一，人间万事真难必。十年戎马行陈间，子母团圞有今日。
题湖州何生售书养母诗卷,元末明初,张昱,衙散到家无与适，领客壶觞以终日。何生忽从湖州来，当筵不语惟长揖。古貌存心行孝道，袖出旧书三两帙。进言售此备甘旨，有母行年将八十。吾闻此语为太息，伤哉贫乎乏朝夕！龙蛇蛰藏天地闭，宜尔之贤身不立。莫说家无田可耕，纵有田耕那得食？不如归棹湖州船，有鱼可钓凫可弋。君不见卖刀与卖戟，朝持出门暮得直。文章本是太平具，以此干人复何益？军人或有锡类人，倾产酬书吾可必。
东圃诗，为道士王景丹赋,元末明初,张昱,东圃轩在玄武宫，海日欲上烟霏红。若人餐之百体充，养得面貌如婴童。上清有法授有宗，灵章秘咒存心胸。一气孔神天与通，右卫白虎左青龙。掷火万里行老翁，欲雨即雨风即风。燮理造化代天工，事亲则孝君则忠，神人执鞭须相从。
题王朋梅界（元朝人）画大都池馆图样,元末明初,张昱,国初以来好时节，冶绿妖红盖阡陌。乐游尽是勋贵家，人闹马嘶听不得。细漆阑干辇子车，同载女子如蕣花。车中马上目相许，蝴蝶梦满东西家。牡丹台畔夜如昼，花炤银灯大于斗。正月饮到三月中，乐地欢天古无有。一朝花谢春复归，门锁池园空绿苔。帘前尘覆珊瑚树，案上蝶栖鹦鹉杯。豪华尽逐东流往，百年丹青化草莽。当时命酒征歌人，此日题诗画图上。
题番使进呈三马,元末明初,张昱,殿中得名画番马，笔力不在陈闳下。方其番使引进时，诏许当轩对描写。近前一匹白鼻騧，咫尺天威生惧怕。第二匹马青连钱，矫首嘶鸣意闲暇。向后赭白马最雄，雾鬣风鬃劳握把。三马既出浣海空，天厩真龙此其亚。画师貌此良苦心，惨淡精神入夷夏。冥冥雷雨晦大河，漠漠风沙连钜野。诸番服饰本华靡，不独丹青侈图画。百年绢素霜雪新，拂拭徒为发悲咤。莫言世有真乘黄，只此按图谁识者？
天马歌,元末明初,张昱,天马来自茀郎国，足下风云生倏忽。司天上奏失房星，海边产得蛟龙骨。轩然卓立八尺高，众马俛首羞徒劳。色应北方钟水德，满身日彩乌翎黑。纵行不受羲和辔，肯使王良驭輗軏？黄丝络头两马牵，金璒双垂玉作鞭。宠荣日赐三品禄，不比卫鹤空乘轩。大国怀柔小国贡，君王一顾轻为重。学士前陈天马歌，词人远献河清颂。鸾旂属车相后先，受之却之俱可传。普天率土尽臣妾，圣主同符千万年。
赠杨彦臣使还,元末明初,张昱,使节何煌煌，骑从造我门。自陈世有通家旧，武冈太守之外孙。俊哉舒侯贤宅相，执礼愈恭辞愈降。老夫已是闭关人，甚厌传呼到闾巷。须臾惊定还复悲，挽生近床为抱持。尔外大父强健否，此来殊慰我所思。黔阳到浙七千里，相问相看疑梦寐。祥符年贬祭酒公，安江之阳无乃是？自从隔却苍梧云，只字片言无得闻。车书既同四海一，逢人每问旧参军。立谈知生具才美，金钟大镛莫与比。池上曾闻咏凤毛，诗中又见歌麟趾。当今圣德及海隅，龙马出图龟负书。直言治安容贾谊，喻蜀父老烦相如。心存忠孝在年少，县官劝驾能应诏。得时举步即青云，瑚琏从来在宗庙。
织锦词,元末明初,张昱,行家织锦成染别，牡丹花红杏花白。作双紫燕对衔春，一疋锦成过半月。持来画堂捲复开，佳人细意为剪裁。银灯连夜照针黹，平明设宴章华台。为君著衣舞垂手，看得风光满杨柳。蝶使蜂媒无定栖，万蕊千花动衣袖。回回舞罢换新衣，新衣未缝锦下机。怜新弃旧人所悲，百年欢乐唯片时。
赠赵希哲还河南，仍寄其父太医,元末明初,张昱,赵生幼小辞乡里，长成却自河南至。风流藉甚芝兰室，文采粲然瑚琏器。懋迁不惮万里遥，鱼盐岁逐商人利。杭州旧是繁华地，轻薄相逢增意气。爱生不登酒家楼，重生不游花柳市。秋风八月柳条黄，束装别我还洛阳。楼船大帆高十丈，顺风一日到高堂。高堂双亲应自喜，宝货既丰儿亦至。定呼斗酒出屏帷，膝下相欢复相慰。自来阴骘富人家，庐山董奉非徒誇。拜罢而翁烦问讯，好种门前仙杏花。
莲塘曲,元末明初,张昱,青蘋风起柳塘水，波声夜聒鸳鸯睡。一点芳心不自持，露荷又作璚珠碎。藕丝织锦香满机，裁成衣裳将遗谁？只愁贱妾梦魂短，不恨荡子归来迟。花间鶗鴂依芳草，等闲绿遍邯郸道。还应忆念荡舟人，满架芙蓉镜中老。
过歌风台,元末明初,张昱,世间快意宁有此，亭长还乡作天子。沛宫不乐复何为，诸母父兄知旧事。酒酣起舞和儿歌，眼中尽是汉山河。韩彭受诛黥布戮，且喜壮士今无多。纵酒极欢留十日，感慨伤怀涕沾臆。万乘旌旗不自尊，魂魄犹为故乡惜。从来乐极自生哀，泗水东流不再回。万岁千秋谁不念，古之帝王安在哉？莓苔石刻今如许，几度秋风灞陵雨？汉家社稷四百年，荒台犹是开基处。
读易处，为俞文辅赋,元末明初,张昱,易经四圣人之事，洁静精微惟此书。夫子五十以学易，尔今读易年何如？易之为书广大而悉备，不以一言一事拘。君子观象玩辞处，近取诸身而论诸。按文责义而有得，斯乃万方之一隅。履德之基，谦德之柄，复德之本，恒德之固，损德之修，益德之裕，困德之辨，井德之地，巽德之制，于此九卦能体验，可无大过为德符。读易于斯而自勉，仰观俯察非吾徒。羲文周孔虽既没，天人其不在兹乎？
风木歌，为褚本中赋，并寄徐一夔,元末明初,张昱,树犹如此亲安在，岁月去人何迅速！陟岵陟屺望不及，入室升堂成宿昔。劬劳未报弃诸孤，号泣旻天涕沾臆。走兽闻之失其群，飞鸟闻之堕其翼。物之感也有如此，宜尔诸孤哀罔极。始丰先生辞余力，文章今擅欧苏笔。记成不忍再三读，未及终篇语呜咽。乃知人皆有父母，天性油然非染习。孝思不匮永锡类，草偃风移而俗易。三复始丰记，击节为太息。往求二木之所在，果然拔地俱千尺。孝子之父见手植，造物于斯有阴骘。君不见东坡所记三槐堂，魏公德符在他日。
送冯以清知事赴成都右卫幕府,元末明初,张昱,李白苦歌行路难，以喻世途之难有如是。莫言难于上青天，时至青天是平地。五等之爵国所司，万钟之禄人所冀。为臣忠实而不欺，画像式接咸可至。石楼先生旧簪缨，出宰三绶郎官贵。即今任政成都幕，万事只应咨伯起。葵藿常存向日心，鹍鹏会展垂云翅。玉陛承恩咫尺天，官船给驿八千里。三峡盘涡转殷雷，万壑啼猿响空翠。相如拥传喻蜀时，县官负弩争趋避。况尔旌旗出入间，丈夫足展平生志。
西溪柳，送人赴京,元末明初,张昱,西溪柳，自是风流树，受用春风好媚妩。长条折尽还复生，如何免得人来去？千树万树接邮亭，到官五见杨柳青。百年行路有离别，三月飞花惟送迎。知君母留彭泽县，门前五柳都栽遍。密叶能藏反哺乌，柔条不碍双飞燕。膝下长怀万里心，风光满眼瞻上林。请羹遗母应有赐，咫尺龙墀恩露深。
题华光梅,元末明初,张昱,墨梅之作盛衡湘，始作俑者惟华光。此僧平生十万纸，笔力所到花为香。是谁好事怜清苦，三二百年存绢素。和靖多情纵有诗，广平得意还能赋。东坡先生昔倅杭，万松岭见一枝长。我今见画如昨梦，都在君家白玉堂。
题刘松年画张志和辞聘图,元末明初,张昱,长安城中晨鼓响，马后红尘高十丈。吴侬为尔去烟波，卧听樵青闲荡桨。醉来即唱沧浪歌，平生志愿今无多。鹪鹩不巢上林树，鸒斯不啄玉山禾。是身渺焉寓天地，何殊太仓之稊米！野人本乏济时策，孰谓要君征不起？所以汉光武，不强严子陵。放归江湖从所志，千年万年呼客星。圣人在位，麟凤在野。洛既出图，河复出马。普天率土遂其生，四灵咸集依至化。唐尧垂拱而在上，禹稷忧勤而在下。当时天下所不臣，亦有临流弃瓢者。
题三友图,元末明初,张昱,刘文学，如冠玉。平生所性在择友，友此梅花与松竹。后凋莫问岁寒心，眼中且得无尘俗。顾兹郁郁在徂徕，瞻彼猗猗在淇澳。更有江南万玉妃，暗香吹遍湖山曲。三友地远莫致之，收拾画图归一幅。竹为君子松大夫，梅则佳人在空谷。从他坐客寒无毡，只此可以伴幽独。君不见玄都观里千树桃，尽是人间闲草木。
贞妇诗,元末明初,张昱,诸暨县有吴氏女，十五嫁作蔡家妇。十六生儿夫即亡，日抱呱呱为乳哺。情知身是未亡人，善事尊嫜犹父母。尽抛妆具洗铅华，尽弃罗襦服荆布。蓬首嫠居八十年，孤子有孙孙作父。采蘋采藻供祭祀，嗃嗃家人无闲语。妇人言行止闺门，懿德何由出庭户？怜我弱孙蔡光祖，再拜请求乡曲誉。鲁恭治县车驯雉，刘昆作郡河渡虎。承流宣化物为感，况乃观风行绣斧。母今行年九十六，人寿百年余几许？门前沧海变成田，屋后白杨堪作柱。寒鸦犹带昭阳日，铜人亦沾未央露。古传生女作门楣，贞节之褒谁不慕？圣恩浩浩如江河，母息厌厌迫朝暮。蚤将封事谒天阍，为母一击登闻鼓。
送蔡孝廉回侍母,元末明初,张昱,暨阳有蔡宗盟府，能以力耕侍其母。怀橘之名早已传，分椹之心壮如故。我尝使驿至其家，有花有柳当门户。虽非郭泰可榆柳，且有茅容具鸡黍。暨阳之邑邻上虞，大舜遗风尚千古。蔡乎，蔡乎，清川既东不再西，白日过时不再午。扬雄爱日著新训，甘旨温凊不厌斁。人皆有母我独无，西望同安心更苦。汝归何以献高堂，遗汝瑶华慰迟暮。
军中乐，送征南掾史张毅赴京,元末明初,张昱,我尝军中行，从知军中乐。高牙大纛启征途，风云随护中军幕。千乘万骑指顾间，环而居之乃城郭。五更觱篥吹一声，旄头惊向天边落。捷书日夜报天子，亲笔敕书加宠渥。刲羊宰牛饷壮士，万岁欢呼震山岳。大旆悠扬锦万里，从伶窈窕花千萼。男儿堕地志四方，蓬矢桑弧为有托。遭逢主圣得臣贤，风顺鸿毛易寥廓。只今诏檄登大府，鸷鸟之中瞻一鹗。渭城且莫唱阳关，举杯为赋军中乐。
李龙眠画饮中八仙歌,元末明初,张昱,龙眠白描谁不赏，胸次含空生万象。笔下犹存小篆文，落纸乌丝几千丈？小时读歌心愈奇，此日按图神始壮。浣花草堂老拾遗，咏彼八仙将自放。天宝年来万事非，得醉如逃三面网。凤鸟鸣歧纵德辉，麒麟见鲁辞羁鞅。丈夫肮脏迹每同，孰谓龙眠成技痒？眼中未见独醒人，未免开函为抚掌。
义株行,元末明初,张昱,庐陵江西古名郡，四忠一节之故乡。岂惟英贤间世钟造化，亦有义株连理呈祯祥。丰塘三山两株树，托生离立不数武。高茎擎天一盖张，深根走地群蛟怒。曾氏世居株树边，诗礼传家三百年。尚书既为连理咏，丞相复入郡志编。二公真迹今犹在，文光照耀无年载。李渊诸孙尚有传，桑田谁谓成沧海？五世孙亦一老翁，欲以此事征盲聋。丰塘之株无乃丰城剑，变化偃蹇双蛟龙。不然安得保风雨，专与三山为始终。
怀远亭诗，为东瓯镇抚谭济翁作,元末明初,张昱,蚤年身逐兵尘起，鼻尖出火耳生风。马上飞尘虎添翅，出门志愿定远侯。果然持节镇东瓯，上宣德意化海俗。鲸鲵灭迹波为收，古来镇将还如此。缓带轻裘接贤士，襄阳沈却岘山碑。水底鱼龙犹识字，国家承平千万年。军中之乐何可言，太牢五鼎餐壮士。从伶百戏陈广筵，山川不随人事改。端明丘垄今犹在，亭名怀远乃在兹。地下幽魂有光采，普天之下皆皇家。故乡何必怀长沙，人臣受命无远近。河源曾泛张骞槎，食君之禄治军旅。咫尺辕门谁敢去，私情丘垄岂不怀，日夜沅湘水东注。
学仙曲,元末明初,张昱,二八女人貌婵娟，杏花阴里竞秋千。同心锦带刺石莲，逢人学缚剪刀钱，却妒鸳鸯沙上眠。
巫山高,元末明初,张昱,巫山高，望不及。际天微茫十二峰，彩云上蒸灵雨集。中有琼台承翠馆，曼态修容相出入。君王荒淫进神女，直以梦中为白日。洛汭无闻五子歌，宋玉微辞讽何及。巫山高，望不及，不比尧阶土三尺。
君马黄,元末明初,张昱,君马黄，我马白。十月风高塞草枯，铁衣夜浸卢龙月。深入单于臣敢辞，边城土是征人血。
翘摇花,元末明初,张昱,翘摇花，清明时节遍天涯。东阡南陌画轮车，乐游践之同泥沙。城中多少富豪家，去年不见今年花，慎勿轻贱翘摇花。
拟古秋夜长,元末明初,张昱,云中鸿雁过，门前朔风起。梧桐叶落金井头，月照乌啼天似水。谁家机上织回文，夜听啼乌如不闻。明朝为遣安西使，细意缄题持赠君。
古意,元末明初,张昱,头上凤凰钗，是郎手中物。床上鸳鸯衾，是妾手自织。将钗与衾寄郎去，愿郎长见长相忆。
拙逸斋,元末明初,张昱,群峰兮立立，众流兮湜湜。大木千章兮，丘陵是植。桑麻百顷兮，蔽于原隰。翁居是间兮，以作以息。阶庭五子兮，兰玉其质。教以一经兮，是训是式。富春之渚兮，漫而不激。有鱼可钓兮，凫雁可弋。翁居于是兮，天之所骘。凿井而饮兮，耕田而食。仰事俯育兮，不知不识。洼樽兮噏噏，土鼓兮秩秩。优游卒岁兮，皆仰蒙乎帝力。高车驷马兮，非予心之所及。
海盐陈母节义词，并序,元末明初,张昱,陈母节义谁可及？二十守志今六十。家本泉州身姓庄，户版抄入商人籍。夫陈亦是海盐商，远来婿庄图久长。庄时年当二十四，于飞和鸣双凤凰。岂期得子才四月，幡然去作诸番客？海中使船惟信风，倏忽千波万波隔。五稔弗归邻媪疑，情以讽庄欲嫁之。正词厉色却邻媪，将焉置此呱呱儿。久乃陈从海外至，子生五年能捧雉。银灯坐照夜堂深，劝谏夫陈词不已。海中日日生风涛，千金之躯同一毫。人非金石当自保，北斗那共黄金高？夫陈耳听心不悟，趣装出门衣楚楚。庄忧水底有蛟龙，陈恃蛟龙莫予侮。信回乃在九重渊，庄走入房羞见天。引刀自刺刀堕地，哭抱孤儿仍自怜。指有此儿堪嗣续，不尔从陈葬鱼腹。良人虽没天可移，绩纺教儿买书读。儿名宝生既长年，知父之死常泫然。母告汝父之海盐，有子尽典祭祀田。汝往赎田还祭祀，妾身无愧归黄泉。宝听母言即长往，未知海盐先采访。果得前兄名宝一，泣诉二天成俯仰。归复母命母大喜，恨不相与携手至。转头沧海作桑田，奉母还乡谈笑耳。儿亦一来拜母庄，母子三人涕泪霶。浮云行天失变化，鸣鸟集树休翱翔。宝也奉母孝益谨，母子更相为性命。母呼宝也语近床，贷汝父钱名石章。章负舶钱今系狱，汝父虽没钱须偿。唤婢卖珠遣宝送，泉人义庄作歌颂。十子不如一女英，男儿负义真何用？天朝史臣高与王，大书特书相发扬。传闻满纸作龟鉴，无不读之眉目张。诵庄之贤无远近，夫妇纲常自庄定。关雎之诗今复作，还有删诗如孔圣。三光不灭天地存，教子锡类皆弟昆。陈母节义天所报，驷马何独于公门。
方寸铁,元末明初,张昱,苍颉制书观鸟迹，白日能令鬼神泣。何如朱生手中一寸铁，文章刻遍山头石。山石可移心不移，生精此艺将奚为？生言平生苦心力，过客摩挲那得知？愿将此铁献天子，为国大刻磨崖碑，为国大刻磨崖碑。
暑中招客二首 其一,元末明初,张昱,长夜不可度，郁陶自难开。衣冠嫌褦襶，楼观想蓬莱。赤日天中过，凉风湖上来。非君一命驾，谁与共传杯？
暑中招客二首 其二,元末明初,张昱,江山犹故国，风月自闲人。老至谋生拙，时更盛化新。花疑春似梦，酒与道为邻。柱史犹龙者，何嫌有此身？
齑馆诗，有序,元末明初,张昱,齑馆常年会，辛盘此日传。鹢飞惭落羽，鲸吸感流年。白发干戈里，青云谈笑边。晤言宁邂逅，接席亦因缘。列俎余珍味，登筵总俊贤。玉壶延淑景，綵笔咏春天。上客欢先醉，狂朋喜欲颠。梅悬金胜小，烛照锦袍鲜。起舞交为寿，疑年各自怜。主人情更重，屡赋鹿鸣篇。
送天使僧,元末明初,张昱,释子承天语，儒臣撰寺碑。万间灵谷见，一切布金为。宝界山河大，璇题雨露垂。丹青人所仰，壮丽古无之。钞币勤中赐，恩荣拜曲施。文章尊典诰，亿兆颂皇基。鶱举鸾回笔，光华凤吐辞。绣幢天上遣，金锡日边移。赫赫瞻行迈，遥遥赋载驰。在公无候谒，于礼有嫌疑。道路承倾盖，言辞见诵诗。斯须如久要，造次亦委蛇。宗庙观罍洗，云霄式羽仪。乃知修白业，动辄守清规。空谷行春律，余生共圣时。顶祈摩佛手，目愿睹尧眉。庆赞诸天会，观光夙世期。叩头云陛远，舞袖草堂卑。枝绕贪生鹊，池支服气龟。暌违难折柳，向仰只倾葵。复命苍龙阙，覃恩白玉墀。握兰前席对，侍草近臣知。仙乐停宫扇，天花散殿帷。一人膺大庆，万宇受繁禧。立雪时将至，拈花事未迟。有缘皆弟子，无念不慈悲。软语敷甘露，清斋却紫芝。频烦尊者问，惭愧老夫衰。在德宁忘报，惟心不可欺。朝宗江汉水，日夜注怀思。
投赠潞国公承旨学士张仲举,元末明初,张昱,汉家旧德有桓荣，赤舄登朝羽翼成。三晋凤鸣千载会，两河龙现五云迎。独于社稷多难日，复使君臣大义明。自念昔曾亲几杖，颂声惭后鲁诸生。
投上中书右丞相脱脱,元末明初,张昱,履舄从容自九重，相王忠孝更谁同？千年带砺犹初誓，万国臣邻尽下风。星贯紫垣朝佩剑，月临黄道夜传弓。汉家若论安刘策，四皓难书第一功。
五府驿代杨左丞留题二首 其一,元末明初,张昱,免冑日趋丞相府，解鞍夜宿五侯家。玉杯行酒听春雨，银烛照人如晚霞。受命敢忘军旅事，抚时又过掖垣花。汉家未可轻韩信，尚要生擒李左车。
五府驿代杨左丞留题二首 其二,元末明初,张昱,束发从戎十五年，战回平地血成川。英雄生世有如此，忠孝报君当慨然。俶扰弄兵俱赤子，中兴有道自皇天。猖狂暂假姑苏息，系颈终须拜马前。
湖山堂宴赠天使还京,元末明初,张昱,画旗风里绣筵开，竟日歌钟乐未回。柳拂玉鞍秋系马，酒淹罗袖醉传杯。杭城近自月前复，使者适从天上来。归对大廷真得实，眼中诸将尽奇才。
岳鄂王坟上作,元末明初,张昱,朔雪炎风共此年，中原父老亦堪怜。竖儒屡遣祈求使，大将空持杀伐权。忠谊有碑书大节，奸邪无面见重泉。至今宰木犹南拱，遗憾西陵是墓田。
陪宴相府，得芍药花，有赋,元末明初,张昱,醉吐车茵愧不才，马前蝴蝶趁花回。玉瓶盛露扶春起，锦帐围灯照夜开。垂白敢思溱洧赠，欹红还是庙廊栽。扬州何逊空才思，惟对高寒咏阁梅。
退居湖上投赠杨左丞四首 其一,元末明初,张昱,楼外湖光白渺茫，楼中少妇试新妆。行年将近半百岁，大醉岂能千万场？织锦绣裙飞蛱蝶，白描歌扇睡鸳鸯。垂杨满院无人到，芍药花开日正长。
退居湖上投赠杨左丞四首 其二,元末明初,张昱,信马苏公堤上行，水边鸥鹭不曾惊。春波满眼湖光细，花片飞来雨点轻。天上碧云如有咏，楼中红袖谩多情。牧之老去狂心歇，总把风流付后生。
退居湖上投赠杨左丞四首 其三,元末明初,张昱,宿酒犹多睡未忺，好风何处散香奁？可教春日闲瑶瑟，而使杨花扑绣帘。削迹不烦三顾重，息机将废六壬占。今朝画省无公事，又得从容少避嫌。
退居湖上投赠杨左丞四首 其四,元末明初,张昱,且观神女为行雨，莫问郎官应列星。芳草到门无俗驾，好山终日在湖亭。白鸥共戏荷叶小，黄鸟乱啼杨柳青。肯信曲栏干外立，晚凉吹得酒初醒。
宴犒将士，酒酣，命健儿舞剑为乐，浙省平章泣下不禁，感事有赋,元末明初,张昱,平陆龙蛇起杀机，旄头又自照金微。两阶干羽知何似，二典君臣岂尽非？剑舞樽前回夜电，烛明帐下接晨辉。可怜司马江州泪，湿尽团花旧战衣。
陪宴后堂，观牡丹，回有作,元末明初,张昱,风光偏恼掖垣人，银瓮连车载酒频。寒食新烟万家树，洛阳花擅一年春。拣好任从天女散，近前不嫌丞相嗔。压帽红香归路晚，几多瞻望马前尘？
至普陀洛伽山寺，作佛事七昼夜，祈见海岸观世音及善财岩。七日之间，随心应现，大众瞻仰，无不庆赞,元末明初,张昱,丞相函香致此诚，愿深海水救群生。慈悲谓可消诸恶，征伐容将息大兵。金色圆光开宝髻，玉毫妙相络珠璎。手中示现杨枝露，愿洗干戈作太平。
戊戌题,元末明初,张昱,华表仙人旧姓丁，羽毛今日惜飘零。海中又见蓬莱浅，门外空传杨柳青。暮雨朝云翻覆手，落花飞絮短长亭。如何未熟黄粱饭，说道英雄梦已醒。
杨忠悯公墓上作,元末明初,张昱,梦觉邯郸万有空，邦人犹自说英雄。道家论将忌三世，臣子报君惟一忠。浅土何堪封马鬣，迷魂犹自恨秋风。死绥固是将军事，国史旂常画隽功。
惆怅六首 其一,元末明初,张昱,交游蚤岁在幽燕，费用黄金买少年。阙下朝回瞻马首，酒间俊发抱龙泉。剧谈宁顾日西落，倒载不知天左旋。惆怅近来才解事，先生五柳种门前。
惆怅六首 其二,元末明初,张昱,三山梦断綵云空，几把长笺赋恼公。画阁小杯鹦鹉绿，玉盘纤手荔枝红。春衫汗裛蔷薇露，夜帐香回茉莉风。惆怅近来江海上，却将鞍马学从戎。
惆怅六首 其三,元末明初,张昱,画船湖上载春行，日日花香扇底生。苏小楼前看洗马，水仙祠畔坐闻莺。碧桃红杏浑相识，紫燕黄蜂俱有情。惆怅繁华成逝水，尽归江海作潮声。
惆怅六首 其四,元末明初,张昱,惆怅当年使酒来，娼楼红粉夜相催。可怜明月三分在，不见琼花半朵开。谁复醉翁堂下柳，更堪从事阁中梅。扬州一片青青草，谁信春来无雁回？
惆怅六首 其五,元末明初,张昱,惆怅雄藩海上游，武昌佳气接神州。东风归思王孙草，北渚愁生帝子洲。楚国江山真可惜，刘家豚犬亦何羞？不须更问中原事，官柳新栽过戟楼。
惆怅六首 其六,元末明初,张昱,至今惆怅在东城，结伴看花取次行。辇道驻车招饮妓，宫墙回马听流莺。星河织女从离别，海水蓬莱见浅清。不有酒船三万斛，此生怀抱向谁倾？
过杨忠悯公军府留题,元末明初,张昱,总是田家门下客，谁于军府若为情？林花满树莺都散，雨水平池草自生。街上相逢惊故吏，马前迎拜泣残兵。能言楼上题诗处，犹有将军旧姓名。
睡觉,元末明初,张昱,满院杨花风力轻，牡丹时节好晴明。帘垂不知白日晚，睡觉忽闻黄鸟鸣。万斛春光金盏酒，百年心事玉人筝。刘伶未到忘形处，枉自闲将畚锸行。
湖亭纳凉,元末明初,张昱,奈尔湖光月色何，不知此境为谁多？忽惊坠露翻荷叶，想见微风生水波。炎景只消清夜饮，老怀都付小鬟歌。家中未必凉如此，且待楼西转绛河。
灯前有赋,元末明初,张昱,雨夜湖楼锦帐垂，有人为尔故眠迟。春衫照影看歌舞，宝合薰烟学画眉。何处绝缨怜楚客，为谁掩袂泣樊姬？思量暗室无穷事，留到天明不忍欺。
湖舫劝曹德昭佥院酒,元末明初,张昱,倩得名姬唱慢歌，梁尘直欲下轻波。西风八月芰荷老，落日满湖凫雁多。到手莫辞双盏饮，转头又是一年过。光阴只在槐柯上，奈此浮生乐事何！
宿中书左司，呈上太尉丞相,元末明初,张昱,天上谁开白玉堂，东垣列宿共辉光。画屏雪映蓬山雀，锦帐云凝汉署香。严尹世交怜杜老，扬州诗兴属何郎。连云骑省乘风露，月过秋河夜色凉。
别春，次扬州成廷圭韵,元末明初,张昱,燕语莺啼尽可哀，更无马迹到青苔。自从玉树成歌后，曾见铜仙下泪来。为晋为秦花几度，行云行雨日千回。若教蝴蝶知春梦，尽把黄金付酒杯。
省垣梅花,元末明初,张昱,官梅过腊花开遍，何逊扬州兴未阑。疏映粉闱疑是画，香飘罗袖欲生寒。公余不厌巡檐笑，夜后还思把酒看。只恐明朝零落尽，枉教人恨角声残。
安庆南城寄贺守帅余廷心、郡守韩公懋,元末明初,张昱,壮哉淮邑冠荆舒，新筑坚城铁不如。完美皆吾大夫力，奠安与尔庶民居。归心江汉朝宗水，滞迹周南太史书。莫说鬓毛成种种，近来吾亦爱吾庐。
丞相委入姑苏索各官俸米，留别幕府诸公,元末明初,张昱,不比常年载酒游，杏花时节出杭州。粉闱未觉为郎贵，萱草难忘此日忧。沙漠帛书空见雁，江湖春水莫容鸥。何时折尽垂杨柳，留取他年系别愁。
至姑苏，呈太尉,元末明初,张昱,相君求米若求雨，员外得船如得仙。职忝下僚班可耻，情通邻好亦堪怜。山中棋局迷樵客，溪上桃花误钓船。醉把玉杯无所计，不胜惆怅晚春前。
城南武威楼成，守帅余廷心自安庆使人索诗,元末明初,张昱,自来名将出名儒，暂驻襜帷向上居。城绕朱阑连百雉，门排画戟壮群乌。云开五老招何及，秋对九峰清有余。楼上记成镌琬琰，庐陵须得蔡襄书。
辞答张太尉见招,元末明初,张昱,中年顿觉壮心去，涉世颇知前事非。若使范增能少用，肯教刘表失相依？风云天上浑无定，麟凤人间不受鞿。残梦已随舟楫远，五湖春水一鸥飞。
秋兴,元末明初,张昱,一夜凉风便觉秋，楚人多感易生愁。金盘露水何曾见，纨扇恩情未肯休。零落梧桐金井上，稀疏杨柳御街头。近来收得麻姑信，说道蓬莱更可忧。
夜登天童寺观海日,元末明初,张昱,登临何事独关情，北斗阑干对面横。汉使犹空河畔影，霓裳如在月中声。鱼龙水阔星辰动，鸿雁风高铃铎鸣。不待下方鸡唱罢，衲僧东指海云平。
桃花园招兀颜廉访使饮,元末明初,张昱,桃花好是未全开，人世花开醉几回？一片娇随歌扇去，满园红待使君来。尊罍有兴皆清事，风雨明朝又绿苔。谁见朔儿千岁实，衔巾青鸟莫相猜。
武夷山,元末明初,张昱,南郡名山说武夷，幔亭尚想是秦时。空中箫管何曾绝，洞里曾孙自不知。石室尚遗仙蜕骨，棹歌犹唱宋人辞。山前毛竹如龙箨，笑与壶公作杖骑。
冷泉亭观猿,元末明初,张昱,旧从巫峡看猿挂，此日山中复见之。黠与樵苏争堕果，捷于风雨下高枝。月沉夜涧魂先断，风搅霜空叫转悲。应记往年梅岭事，玉环付与老僧持。
观潮，次贝廷琚韵,元末明初,张昱,世代销沉在此声，几回东下复西倾？翻腾日月迷朝夕，簸荡鱼龙定死生。衔石每怜精卫小，投醪未见浊河清。眼前波浪犹如此，莫说蓬山顶上行。
题后堂壁,元末明初,张昱,兵权去手志何伸，耻是随班入省频。京国蹉跎空在梦，蓬莱清浅已生尘。绕朝谩赠秦人策，孔子将书鲁国麟。散骑得辞丞相后，五湖安往不闲人。
春闺词,元末明初,张昱,白日高堂欲暮难，鸣鸠乳燕静相干。银瓶行酒双鬟绿，玉管调笙十指寒。蝴蝶每因飞处见，牡丹多是折来看。明朝为遣安西使，锦字红灯织夜阑。
春怀,元末明初,张昱,几涴先生漉酒巾，眼中犹是落花频。春来祗与醉为伴，睡起翻疑梦是真。翠羽栖香秦陇鸟，玉钗坠鬓洛阳人。风光已逐流年去，此事那容更问津？
湖上漫兴四首 其一,元末明初,张昱,百镒黄金一笑轻，少年买得是狂名。樽中酒酿湖波绿，席上人歌凤语清。蛱蝶画罗宫样扇，珊瑚小柱教坊筝。南朝旧俗怜轻薄，每到花时别有情。
湖上漫兴四首 其二,元末明初,张昱,烂漫风光在酒家，狂蜂冶蝶趁繁华。人来人往如趋市，楼上楼前尽属花。波面画船双荡桨，堤边黄犊小游车。目成眉语知何限，消尽柔魂在狭斜。
湖上漫兴四首 其三,元末明初,张昱,湖上新泥雪渐融，门前沟水暗相通。裙欺萱草轻盈绿，粉学樱桃浅淡红。暮雨欲来银烛上，春寒犹在酒樽空。青绫被薄不成梦，又是一番花信风。
湖上漫兴四首 其四,元末明初,张昱,乐事杭州奈尔何，人间富贵易消磨。画船湖水年年在，红粉娼楼处处多。歌引行云来绮席，舞翻回雪下春波。东坡往日留诗后，更有何人载酒过？
同赵郎竹园夜饮,元末明初,张昱,尘土无由得见侵，粉墙高护碧云深。日行南陆暑不到，月度天河龙自吟。沉饮何妨同阮籍，幽情亦或过山阴。夜凉庭院罗衣薄，吹彻参差思不禁。
游云门寺，同宝林别峰尊师赋,元末明初,张昱,东游好是云门寺，况在若耶溪水边！茶会诗传唐旧刻，松坛名重晋诸贤。行云欲傍支郎马，垂柳能维贺老船。也当一场风月梦，为题名姓法堂前。
凝香阁听雪,元末明初,张昱,陡然寒重紫貂轻，便觉高檐瓦有声。欹枕欲同蝉壳蜕，开门唯恐鹤巢倾。数杯酒力春容转，满盏茶香夜思清。小玉近床推不醒，袖笼檀板失天明。
桐柏宫留题,元末明初,张昱,甚慕天台马子微，后千年始到幽栖。江湖岁月怜新梦，泉石烟霞感旧题。阿母信传青鸟后，玉笙人远绛河低。当时不尽风流兴，付与山莺尽日啼。
绣毬花，次兀颜廉使韵,元末明初,张昱,绣毬春晚欲生寒，满树玲珑雪未乾。落遍杨花浑不觉，飞来蝴蝶忽成团。钗头懒戴应嫌重，手里闲抛却好看。天女夜凉乘月到，羽轮偷驻碧阑干。
竹居，为张行中题,元末明初,张昱,南渡循王之子孙，文采风流今独存。既有绿筠为别业，何须画戟在高门？小堂翡翠横钗影，曲径莓苔散屐痕。侍婢牵萝相补葺，几回风雨送黄昏？
菊隐斋，为金子才赋,元末明初,张昱,莳菊家园作隐沦，要于晚节伴闲身。从来东晋多名士，岂独南阳有老人？色绽黄华知应候，香浮绿酒可过旬。苏耽橘井桐君箓，从古良医尽逸民。
初月,元末明初,张昱,薄暮蛾眉临水出，照人犹自未分明。初升远岫如无意，欲下西楼却有情。离别几多长在望，团圆三五未能成。岂知少妇阶前拜，罗袖才揎恨已盈。
湖楼,元末明初,张昱,楼前芳树碧盈盈，付与幽禽自在鸣。堤上马驮红粉过，湖中人载画船行。日长燕子语偏好，风暖杨花体更轻。何限才情被花恼，独教书记得狂名。
碧梧轩，为贾彦仁、彦德二贡士赋,元末明初,张昱,贾家种玉能成树，上有结巢双凤凰。阴连深井暮云碧，花落大樽春酒香。孔雀羽毛歌扇小，石榴颜色舞裙长。莫教击坠轩前绿，留与吹笙共晚凉。
东堂梨花,元末明初,张昱,为尔东堂雪满株，花时长是忆吾庐。风前恐化庄周蝶，月下还迷卫玠车。老至逢春成感慨，兴来把酒为踌躇。寻常一样清明节，说似当年总不如。
问月亭,元末明初,张昱,何事流年逐逝波，试将此意问姮娥。到头白发几人在，爱此清光今夜多。直欲仰空援北斗，便须尽量酌天河。此怀此处不倾倒，禁得宋郎秋思何！
题清心堂诗卷后，为相院判赋,元末明初,张昱,曾把桐乡作故乡，衙回系马入斯堂。窦家五子荣丹桂，谢氏诸郎焚紫囊。乞得异花曾见种，酿成名酒许先尝。潜然掩卷垂残泪，不独题诗愧老苍。
赠谢肃东还,元末明初,张昱,风尘如此送君行，莫惜离觞与再倾。执手且听杨柳曲，过江便是越州城。龙驹堕地即千里，凤鸟及时才一鸣。年少有才终大用，贾生曾擅洛阳名。
春晖堂，为谢肃题,元末明初,张昱,谢傅风流在越乡，至今文采见诸郎。百年乔木慈乌聚，几日东风萱草长？江上鲤鱼朝入馔，枕前纨扇晚生凉。诗成便欲烦青鸟，衔置君家白玉堂。
次林叔大都事韵四首 其一,元末明初,张昱,春来长是误佳期，鸩鸟雄鸠不可私。错认樱桃悬蟢子，悔将衫袖染鹅儿。烧残蜡烛浑成泪，折断莲茎却是丝。辜负绿窗闲岁月，只教杨柳妒腰肢。
次林叔大都事韵四首 其二,元末明初,张昱,何处银鞍白鼻騧，忘将锦瑟数年华。渡头水急怜桃叶，陌上春狂信柳花。那得芳心对鹦鹉，泣将残泪付琵琶。一身已自成惆怅，况是平阳十万家！
次林叔大都事韵四首 其三,元末明初,张昱,莫谩题情在粉墙，藕丝终日系柔肠。不知汉主黄金屋，何似卢家白玉堂？好梦自抛桃叶后，闲愁似过柳条长。无端收得番罗帕，彻夜蔷薇露水香。
次林叔大都事韵四首 其四,元末明初,张昱,陈王当日赋凌波，写得风流也太多。掌上玉鸾看教舞，云中青鸟使传歌。情缄尺素鱼中字，恨织回文锦上梭。休信双星是牛女，年年波浪隔天河。
白菊,元末明初,张昱,雪羽毵然欲满丛，秋香吹遍画阑东。今宵白露今宵月，昨夜清霜昨夜风。朝灌尚于青蕊见，夕餐将与素霞同。数茎白发闲相对，谁识柴桑畤苧翁？
惊秋,元末明初,张昱,城上高风散鼓鼙，楼头独客不胜悲。老婴世故嗟流落，病念乡关厌别离。仰面绛霄犹昨日，惊心黄叶又当时。所悲骑省空名累，不是潘郎爱赋诗。
昔游,元末明初,张昱,春到名园总是花，都城无处不繁华。冠翘鹖尾朱袍盛，马顿金羁玉面斜。骑吏去忙官索酒，侯门散晚妓留车。党家贱妾粗豪惯，轻易银瓶雪水茶。
小王孙,元末明初,张昱,貂帽貂裘美少年，圆牌通籍内门前。新分草地缘游猎，旧赐彤弓未控弦。银瓮蒲萄春共载，玉鞍骄马日随牵。穹庐一夜迷深雪，忘却朝天是醉眠。
汉未央宫榱题砚,元末明初,张昱,雕墙峻宇几浮云，金石虽坚亦鲜存。秦宫三月已灰烬，汉瓦千年犹隶文。改用尚能为砚器，得名何异在君门？咸阳土尽英雄骨，谁是榱题记主恩？
匏瓜道人，为徐子贞赋,元末明初,张昱,吾岂匏瓜系此生，道人玩世以为名。百年雨露司荣悴，一日江湖见老成。濩落情怀庄子瓠，浮沉踪迹楚王萍。壶公借与龙为杖，抛著青鞋到处行。
秋声,元末明初,张昱,自从大火西流后，渐觉凉风到竹林。李白已无当世志，宋郎又动少年心。群阴得势夜声合，万物将穷杀气沉。谩索雅琴弹一曲，徽弦绕指是商音。
七夕,元末明初,张昱,天上何因有别离，人间谩自指佳期。果如女嫁男婚事，何限风清月白时？银汉几曾横鹊影，花盘空复罥蛛丝。今朝少妇心中事，只有回文锦字知。
寄淮安夏掖斋,元末明初,张昱,为感风花懒出门，每于时事鲜知闻。江湖信远春空雁，僚佐情深日暮云。诗句好于何水部，官资高过杜司勋。海波不隔淮扬路，遥指蓬莱忆使君。
有余清堂,元末明初,张昱,连云骑省与之邻，可是高堂履舄频。湖水过云天似玉，山风吹酒月留人。红绡贴肉扶歌板，翠羽妆头出舞茵。礼法岂为吾辈设，直须乐死百年身。
柬示二侄女,元末明初,张昱,连宵骨肉梦相牵，二女洪都有信传。闻说长成浑屋喜，寄来针线得人怜。阿婆近日身差健，老婶经年病未痊。尔叔治兵淮水上，使回怀抱觉凄然。
寄内台侍御史韩克庄,元末明初,张昱,杂花犹记雨诸天，共礼旃檀古佛前。塔院施僧犹昨日，斋房听雨忆当年。抄书不许支官纸，买酒从教用俸钱。老尽尚书旧宾客，至今惭愧杜樊川。
夜泊牛渚矶，同韩克庄佥事、李五峰先辈登蛾眉亭,元末明初,张昱,牛渚矶头青雀舫，蛾眉亭上紫鸾笙。月中只可赋秋兴，酒后不宜留步兵。万里长河何处尽，百年遗恨此中生。水波总是英雄泪，刬却青山气未平。
浙省感恩荣，言怀述事,元末明初,张昱,仰拜宣黄萃一门，更烦使者枉南辕。宠荣已过愚民分，存殁俱蒙圣主恩。列爵称男分五等，封君有县亦通尊。区区戎马驱驰后，日月余光照覆盆。
明皇妃子击丸图,元末明初,张昱,画柱相当驰道开，黄旗风里试龙媒。天回日驭戎衣起，电绕星枢綵棒催。供奉嫔嫱皆令色，近前便佞是于思。九龄犹是开元日，何事都无谏疏来？
重过育王寺明月堂，同照大千尊师赋,元末明初,张昱,又携二客过斯堂，惭愧当年塔院香。染习未除尘土念，奔驰犹作马牛忙。渐添白发头颅上，转觉青云道路长。尽醉堂前旧时月，莫将闲话及齐梁。
赠士人军中售笔,元末明初,张昱,古来文字用铅椠，笔至蒙恬始得名。每日诸军传檄到，何人横槊赋诗成？管裁鸣凤巢边节，毫运饥蚕叶上声。莫鄙毛锥无所用，要知韩范尽书生。
廉都事海道失风，自耽罗至浙右，还闽省,元末明初,张昱,指南针下失风帆，雪浪连天不见山。惟尔不怀和氏璧，彼苍竟锡大夫环！皇天未厌生戎马，国步何能断阻难？此去驿程三百里，海棠花底度闽关。
侍御周伯温以行台羁留姑苏，柬寄之,元末明初,张昱,白头岁月付流波，何物虚名在谏坡？属国莫嫌持节久，子阳犹谓见天多。强梁不见图销印，跋扈如闻欲倒戈。一树红梨春事晚，宣文阁下欲如何？
残牡丹,元末明初,张昱,绕阑莫惜酒行频，开到姚黄已暮春。琼树今朝歌正好，彩云昨夜梦非真。园林虽不异前日，车马可怜非旧人。欲倩东风问蝴蝶，花前谁是百年身？
赠吴世显宣使，代张氏捧谢表请命朝廷，寄仲举,元末明初,张昱,此去风波万里长，使人指日觐清光。云开雉扇当霄汉，龙抱金函出表章。羌服从来尊正朔，包茅次第贡明堂。浯溪有石高千丈，谩叟重烦颂大唐。
题御史孟昉野服画像,元末明初,张昱,好似当年贺季真，乞身归老镜湖春。铜章不绾御史印，练布能裁处士巾。麟阁云台千载后，鸟啼花落几回新？浮云过眼寻常事，且作齐东一野人。
王自牧、冷起敬诸文士游西湖、南山，记题其后,元末明初,张昱,近闻甚得湖山乐，惜不与之同一游。莫问石城来艇子，却思箫管在扬州。枕边蝴蝶高楼梦，扇底芙蓉小院秋。今觉司勋非往日，酒间无复旧风流。
得朱桓编修海道之音,元末明初,张昱,命酒征歌记往年，玉堂遂有梦相牵。鱼缄尺素虽云密，事载空言始可怜。季世人材思管乐，盛时戎马说幽燕。张骞惯识天河路，俯仰乾坤一慨然。
高房山画庐山图，贡云林待制有诗在上，为其子户部尚书贡师泰赋，盖其家物也,元末明初,张昱,万壑匡庐纸满张，好诗好画两相当。十年物色偶然得，二老风流何可忘？还见虹光生静夜，却惊云气湿高堂。尚书座上多游客，独有张翰忆故乡。
谢左丞自军中至，同宴周德新员外别业,元末明初,张昱,坐来清听满风前，顿觉烦襟为洒然。马上功名真是梦，杯中岁月莫非仙。浮云对岭张图画，鸣鸟藏花杂管弦。莫讶周郎宾客盛，雄资英发正当年。
两山亭留题,元末明初,张昱,马头曾为使君回，北望新亭道路开。于越地形缘海尽，勾吴山色过江来。英雄有恨余湖水，天地忘怀入酒杯。珍重谢家林下客，玉山何待倩人推？
三月三日，湖上作二首 其一,元末明初,张昱,此日谁人肯在家，倾城满意事繁华。时非上巳不为节，春到牡丹才是花。雾鬓风鬟湖上女，画轮绣毂道傍车。儿童尽唱铜鞮曲，未觉人间日易斜。
三月三日，湖上作二首 其二,元末明初,张昱,此日西湖似曲江，湔裙流水碧淙淙。谁家妇女不红粉，是处水亭皆绿窗。白发看花春可数，画船扶醉玉成双。邦人何哂狂居士，老至关情尚未降。
汴河怀古,元末明初,张昱,家国承平厌万机，轻乘黄屋出京畿。三年巡狩前王有，千里看花亘古稀。河畔柳条春自长，苑中萤火夜还飞。当时九庙躬辞日，肯信龙舟更不归？
涵虚阁,元末明初,张昱,灵岩寺是馆娃宫，霸国风流梦已空。楚客智穷三谏后，越师戍合五湖中。佳人已化朝云白，高阁犹涵夕照红。谁料后千年过此，却凭阑槛数飞鸿。
丛玉轩,元末明初,张昱,河东使君竹成癖，落墨满林烟雨新。雪壁自期留后日，碧纱谁与护轻尘？百年聚散同残梦，一代风流不数人。赖是主僧知敬客，不辞骑马到来频。
游天台山回，别省院诸公,元末明初,张昱,明时无日不从容，三月清游在醉中。晚岫远当云际碧，野花争近马前红。虽非奉使河源上，犹及题诗浙水东。甚觉淹留烦从者，腼颜何以答诸公？
送马编修还明州,元末明初,张昱,当年文采动京城，尽说江南马长卿。青史可怜成绝笔，白头相见重关情。内湖柳色春仍好，小院斜阳晚更明。门外画船堪载酒，玉杯尽向故人倾。
题张叔芳参谋南涧草堂,元末明初,张昱,狂客构堂南涧滨，涧中濯足任鱼嗔。日容二仲共三径，家与万松为四邻。石角钩衣归骑晚，花枝妨帽小园春。此来不敢歌丛桂，知是淮王座上人。
岁除日，同廖如川至太尉丞相府，留坐说周易，因赐酒并官历，赋此上谢,元末明初,张昱,岁晚谬为趋府客，深惭款接异他人。说经每笑匡衡老，赐酒何容毕卓真？明日千官瞻魏阙，几时万国共阳春？家乡似觉无归处，难拟酬恩致此身。
赠太史子玄还闽中，子玄侍其师贡秘卿由海道遂赴京师，至浙西，秘卿死,元末明初,张昱,险阻蛟龙又则那，只缘有路接天河。少年谩动乘桴兴，中道俄闻曳杖歌。司马壮游空岁月，杜陵归梦隔山河。凭君莫下穷途泪，何处深山无薜萝？
右丞周伯温出示前为宣文阁授经郎代祀孔子庙，次韵,元末明初,张昱,万世斯文有耿光，端然龙衮閟宫墙。春秋不独尊周室，金石如闻奏庙堂。碑树丹楹皇帝诏，盒封黄帕内庭香。至今仰赖遗经在，师表前王惠后王。
送徐大章建宁路学教授,元末明初,张昱,经籍传家二百年，河汾今在路西偏。文雄虎豹岂徒作，名动京师非偶然。教领七闽胜作郡，受知八座合称贤。伫看召入承明署，礼乐遗书在简编。
寄我轩，为唐主敬贡士赋,元末明初,张昱,人世有生皆我寄，看来造物亦儿戏。身为蝴蝶何关梦，饭熟黄粱自有时。形影不烦相赠答，死生同是一希夷。浊醪到手能成醉，此趣陶潜或可知？
送贡师泰尚书入闽，发盐粮供北军,元末明初,张昱,尚书奉诏趋闽省，天子深为饷运忧。使者频来大明殿，亲军犹驻武安州。浮烟压地朝添灶，明月笼沙夜唱筹。驿路海棠迎马首，春光难为使君留。
送杜时中副使,元末明初,张昱,南方风土要相宜，小盒槟榔好自随。蜑户负鱼朝入市，囝娘把烛夜题诗。三年旧俗犹前日，八郡良家异昔时。若问苍生苏息否，使车除是一驱驰。
夜潮,元末明初,张昱,禁得钱塘江上潮，恼人偏在可怜宵。头颅如许更能白，魂魄几何仍欲消？浊浪渐高河影没，雄风未尽雪山遥。西流力尽还东下，月满空江共寂寥。
自遣,元末明初,张昱,每每樽前惜岁华，牡丹开后似无花。山中谩说秦为晋，海上难逢枣似瓜。妄想既空无得梦，神仙所至即为家。不须更问升沉事，看取西楼月又斜。
秋闺词,元末明初,张昱,一曲哀筝感素秋，梧桐落尽碧溪头。御沟叶上谁题怨，锦字机中自织愁。纨扇恩情空望望，鲤鱼书信更悠悠。双星不到银河近，风浪遥于隔十洲。
无题,元末明初,张昱,及时无物不伥伥，燕语莺啼总断肠。洛浦轻尘怜故步，扬州旧梦惜余香。玉和獭髓宁无药，弦续鸾胶信有方。便把汉江都作酒，饮时犹恐负春光。
辨谤诗,元末明初,张昱,司议因乘海上槎，河源归路未应赊。市中徒尔疑成虎，杯内何曾影似蛇？官事吉凶占鹊语，闺房消息卜灯花。南风乞得楼船便，六月中旬便到家。
纵饮,元末明初,张昱,外湖里湖花正开，风情满意看花来。白银大瓮贮名酒，翠羽小车歌《落梅》。身外功名真土苴，古来贤圣尽尘埃。韶光如此不一醉，百岁好怀能几回？
松筠轩，为湖州沈叔方赋,元末明初,张昱,轩居好在松筠里，门外清溪绕屋庐。文物曾陪诸老后，故家似是百年余。客来与酌茯苓酒，月出共看科斗书。若见渔郎烦借问，桃花清思近何如？
谢吴起宗写神,元末明初,张昱,紫绶空惭老病身，每于时事与经纶。不呼贺监为狂客，却谓张良如妇人。潦倒形容何用似，荒唐言语半非真。凌烟画像今谁在，更与丹青写此神。
送刘庸道侍老父入闽就养,元末明初,张昱,此别为生一怆然，福州远在海南边。白头病叟年八十，红树寒山路几千？负米既供为子职，赁车不仰故人钱。起居莫与槟榔远，风土他乡气候偏。
送张伯雅架阁入闽省,元末明初,张昱,闻道连年瘴气收，城中风景称清游。参天榕树快人意，似雪梅花当马头。海客朝盘送珧柱，囝娘春咏写银钩。毋嫌习俗闽中利，尽胜吴船唱莫愁。
题贯酸斋芦花被诗后,元末明初,张昱,学士才名半滑稽，沧浪歌里得新知。静思金马门前直，那似芦花被底时？梦与朝云行处近，醉从江月到来迟。风流满纸龙蛇字，传遍梁山是此诗。
刘生侍贡尚书入闽，卒业,元末明初,张昱,藉甚刘生尚古文，师资贡禹卒前闻。从公未觉山程远，到日须知土俗分。红嚼槟榔霞满口，白飞鹦鹉雪成群。七闽自昔称文物，莫说三山尽瘴云。
感事二首 其一,元末明初,张昱,雨过湖楼作晚寒，此心时暂酒边宽。杞人惟恐青天坠，精卫难期碧海乾。鸿雁信从天上过，山河影在月中看。洛阳桥上闻鹃处，谁识当时独倚阑？
感事二首 其二,元末明初,张昱,老至翻遭世虑牵，何曾一觉得安眠？家乡尚远浔阳郡，世事犹如天宝年。朝报唯瞻辽海上，羽书不断省门前。长星正在天西北，白水寒沙尽可怜。
雨香堂，为晦冈李介夫赋,元末明初,张昱,雷电冥冥起晦冈，百年灵气会斯堂。友人李愿在盘谷，高士严陵是故乡。薄有资囊供一老，尽将文采付诸郎。酒坊新斫松杉架，每日风来雨气香。
题桃源州知州李尚志母暨阳县君蒋氏墓志后,元末明初,张昱,小龙冈上有高坟，石表新题蒋院君。五品官荣清代爵，一封诰织紫鸾文。生儿何愧孙征虏，作志可无扬子云。归去帛焚人事毕，大夫原是旧将军。
题原善张府史具庆堂,元末明初,张昱,张子构堂题具庆，此生捧檄为荣亲。府中年少固可数，幕下英才惟此人。尚褧锦衣加吉服，忘忧萱草共阳春。移忠锡类从兹起，何患风云不要津？
题推官赠行卷,元末明初,张昱,圣主搜贤及海隅，王褒歘起应时须。澧兰处处歌公子，楚国人人颂大夫。藉甚姓名登制命，沛然霖雨下云衢。力田孝悌兴岩穴，何异福王遗画图？
西湖漫兴,元末明初,张昱,玉局当年为写真，西施宜笑复宜颦。朝云暮雨空前梦，桃叶柳枝如故人。露电光阴千劫外，鱼龙波浪一番新。伤心最是林逋宅，半亩残梅共晚春。
清槩隐居,元末明初,张昱,门向东吴好处开，柳花风里白鸥来。青山对榻容欹枕，黄鸟啼春索举杯。宾客偶携红袖至，庖厨新得素鳞回。满前清槩谁能领，消得曹公八斗才。
赠仙都生,元末明初,张昱,括苍仙都十二城，中有异人毛骨清。淩风振佩片霞举，乘月吹笙双凤鸣。山上羊眠知石化，洞中桃熟验丹成。长镵采药或能见，不识此生真姓名。
听雪轩,元末明初,张昱,化机潜运本无声，学士情多睡未成。隐几欲同蝉壳蜕，开门惟恐鹤巢倾。花飞翠袖寒光动，茶煮银瓶夜气清。小阁下帘人似玉，舞衣制得五铢轻。
慧具庵，自滦京回,元末明初,张昱,慧师新自上京回，坏色袈裟染劫灰。河汉路遥难载石，蓬莱水浅不胜杯。已知道骨鹤同瘦，无复机心鸥可猜。去把西江都吸尽，却从马祖问如来。
仙姑泉，次刘郎中韵,元末明初,张昱,谁把丹崖手擘开，钜灵还向此中来。青冥风露银河近，白日雷霆碣石摧。神女有时成暮雨，胡麻何处是天台？刘郎旧不通仙籍，能得题诗在紫苔。
江浙省理问朱文选为冀院君求挽诗,元末明初,张昱,镜鸾莫更惜孤鶱，白玉台前已抱孙。冀院君今题凤诰，妇人贵已载鱼轩。何须出涕悲同穴，政可长歌为鼓盆。夫婿白头无所憾，只求文采赋招魂。
湖山堂观牡丹,元末明初,张昱,秾香偏惹宦游人，银瓮连车载酒频。乍雨乍晴三月节，倾城倾国一年春。却胜飞燕为皇后，谩把惊鸿比洛神。若问风流谁可赋，只应宋玉是东邻。
和三脚鸡士壁上韵,元末明初,张昱,河上仙翁有洞房，几篷虽小胜舟航。径花妨帽青霞近，槛竹侵衣白露香。盘内钓鱼供过客，床头剪月照抄方。平生养得鸡三脚，几向人间唱晓光？
素居诗，为山阴王思敬赋,元末明初,张昱,养素衡门岁已深，坐看乔木几成阴？青云不到幽人梦，白发能知阅世心。负郭无田遗稚子，传家有集是黄金。绛霞盈颊先生醉，咏遍尧夫击壤吟。
送宋倬还南康,元末明初,张昱,及此青春还故乡，顺风几日到南康？峰连五老出空阔，水接二孤来渺茫。徐福楼船能共载，刘安鸡犬亦相将。山桃子落都成树，花里应迷旧草堂。
答仁一初禅师次韵,元末明初,张昱,富春江头风浪稀，富春山里薜萝垂。满前明月为谁好，中有高僧劳我思。意适定同鱼跃处，神清都在鹤鸣时。仰承山偈难酬答，不是张衡懒赋诗。
过峡石山张同知墓上作,元末明初,张昱,平生好友说张侯，紫峡云深暮木稠。朱绂尚能光世泽，黄金元不为孙谋。衣冠南郡成前辈，风月西湖总旧游。过此岂胜存殁感，恨无孤剑挂山头。
题若水临周昉画，用虞先生韵,元末明初,张昱,一片行云出画檐，东风吹恨满眉尖。凌波鹄峙尘生步，舞镜鸾回月照奁。杨柳绿肥羞袅娜，樱桃红熟妒香甜。风流更有惊人处，呼下丹青语未淹。
赠王法师祈雨感应,元末明初,张昱,名衔知久达天关，可是风雷指顾间？禹步祝香才一息，雷声送雨已千山。公私尽有仓箱望，垄亩都忘稼穑艰。下土不知蒙帝力，满城箫鼓送龙还。
兰窗图，为戴掾赋,元末明初,张昱,旧家文献石屏翁，楚国高情世所工。捐佩忆曾过澧上，浩歌今望在云中。色欺翡翠滋清露，香澹蔷薇送好风。可是郎君玉窗里，肯将幽兴出兰丛？
谩兴,元末明初,张昱,浮世浮名一羽轻，百年何用较衰荣？满壶好酒供春酌，几尺游丝共晚晴？明月半遮卢女扇，飞鸿斜引谢家筝。扬州杜牧无拘束，每到花时最有情。
送戴检校入闽,元末明初,张昱,叨忝明时已自分，往还惟是旧斯文。西窗夜雨同听处，左掖官曹独有君。茉莉御香腾玉气，荔芰颜色染罗纹。风流东阁应多咏，肯与幽兰寄暮云？
双清馆（蔡参政立名）,元末明初,张昱,庐陵两生来作掾，齑瓮长年冰雪寒。中书八座共相许，华衮一字诚为难。风神左右映白璧，文彩上下翔青鸾。况闻客馆更清爽，秋色南山相对看。
送汤佥书还京,元末明初,张昱,天上城开白玉京，仙曹列职侍金庭。行人半是从龙气，载笔都凭蹑凤翎。鳷鹊西飞云渺渺，蓬莱东望海冥冥。道家自古无离别，唯诵空歌送使星。
园隐，为方员外赋,元末明初,张昱,省郎别业苕溪上，抱瓮日游溪水边。花径春晴蝴蝶到，菜畦雨过桔槔悬。儿童惯识题诗客，鸥鸟常随载酒船。更说陈琳工笔札，独将文采从戎旃。
估客,元末明初,张昱,不用誇雄盖世勋，不须考證六经文。孰为诗史杜工部，谁是玄经扬子云。马上牛头高一尺，酒边豪气压三军。盐钱买得娼楼宿，鸦鹊鸳鸯醉莫分。
题前赤壁赋图,元末明初,张昱,黄州故事今何在，汉水东流尚未穷。一世英雄争赤壁，百年风月属坡翁。吹箫俊发龙吟后，作赋才豪鹤梦中。二客从游雪堂夜，丹青犹与昔时同。
题曹伯起云门山房,元末明初,张昱,相国传来几世孙，山堂随处见云门。侯家画戟固无有，旧物青毡俱尚存。清誉在人瑚琏器，高情终日凤凰群。芝兰玉树阶庭秀，已是新承雨露恩。
送布政司周照磨赴京听除,元末明初,张昱,沿檄回京喜可知，青云毋谓著鞭迟。供为臣职乃常事，简在帝心惟所司。宗庙岂遗瑚琏器，羽仪当会凤凰池。仙郎恋阙情应切，不为河梁住少时。
忠养堂，为张府掾赋,元末明初,张昱,张氏构堂情已著，毛生捧檄事方新。府中才俊固多士，幕下孝廉惟此人。返哺老乌怜白首，宜男芳草擅青春。莫论日用三牲养，一面欢颜足奉亲。
筠窗图（豫章徐文珍画），为荆南曹以章赋,元末明初,张昱,此君何可一日无，徐君为绘筠窗图。深居碧云怜日暮，展卷清风生座隅。漆简旧来销翡翠，渔竿钓罢拂珊瑚。荆南不近周王猎，晚节犹能宿凤雏。
秋水轩，为陈惟真赋,元末明初,张昱,镜湖一曲越城边，溢岸秋波若可怜。雪点荷塘看鹭下，烟销沙渚见鸥眠。赋成骑省从斑鬓，酒在稽山信画船。何在望洋奔海若，轩中自足管流年。
题大隐庵开士殊无别远翠楼,元末明初,张昱,坐来未觉西山远，紫翠千重隔画阑。此地岂容携酒到，任谁只许捲帘看。佛炉香共朝云散，客椀茶分雪乳寒。一自得陪清论后，此心不用倩师安。
醉渔，为钱思复赋,元末明初,张昱,江湖犹自有狂夫，白发萧然负壮图。睡著任船随月走，醉归临水索花扶。要知吕望真渔者，可惜郦生非酒徒。泽畔独醒诚可咏，春风能到雪肌肤。
次韵处士和埙上人诗,元末明初,张昱,每到炉头忆懒残，十年戎马雪窗寒。乱来亦谓功名易，老去才知世路难。醉把茱萸应自感，狂题鹦鹉欲谁看？相逢白发秋风里，何惜银灯照夜阑？
司马温公九世孙碏，持公自书独乐园记并东坡诗刻，今将二百余年，纸不盈尺，手泽犹存。感而赋诗,元末明初,张昱,浮云聚散岂堪论，富贵何如道德尊？几见蓬莱成浅水，可堪风雨换高门？纸图价匪千金重，手泽传能九世存。眼见寝园成茂草，却知司马有儿孙。
留别宝林同别峰讲主,元末明初,张昱,酒船漫尔到山阴，赖有高僧在宝林。不信孤鸾临宝镜，更无流水入瑶琴。闲吟蝴蝶过邻近，醉击珊瑚坐竹深。此去浙江才百里，兴来命驾即相寻。
留题滴翠轩,元末明初,张昱,城中买地论黄金，种得琅玕欲千尺。月临闲砌白烟生，雾入空林翠光滴。长房骑杖龙一枝，子晋吹笙凤双翼。曾过门外回酒船，洞庭水深楚山碧。
赠李学究,元末明初,张昱,裒然缝掖更垂绅，见客何曾有怒嗔？讲道谁为木铎者，摛词真似玉堂人。旧书几帙俱先集，修竹千竿是比邻。每向百花时节到，长裾自醉小园春。
重阳日，寄洞霄宫贾道士,元末明初,张昱,天官侍郎曾寄音，因循秋晚始相寻。张良中岁颇好道，贾岛一生成苦吟。敢学游山随猛虎，要听捣药试微禽。丹泉况说红如酒，好与茱萸一处斟。
田园居,元末明初,张昱,早岁归田古所稀，岂同蘧瑗晚知非？腊醅尽醉鸬鹚杓，春服仍如薜荔衣。一亩园居皆乐土，百年富贵尽危机。沙头几动鲈鱼兴，每到花时与愿违。
明州倪师园观猿,元末明初,张昱,捷于风雨过乔枝，乍锁名园亦自疑。几万里来都是恨，第三声后最堪悲。月沉夜涧魂先去，露滴春梢泪对垂。富贵岂能长汝役，绿珠还有堕楼时。
晚归,元末明初,张昱,左掖归时日未斜，小园检校旧生涯。染裙萱草才抽叶，破雪樱桃又著花。玉斝试斟官给酒，银煎重瀹贡余茶。西湖水色春来好，说道风光似谢家。
雪溪船，为李勋赋,元末明初,张昱,玉山自倒雪溪船，何似长安酒肆眠？良夜竹声偏到耳，旧时月色不论钱。佳儿出见诗能诵，好客来频榻懒悬。更有落梅歌小妾，尽堪陶写尽余年。
邻园海棠,元末明初,张昱,自家池馆久荒凉，却过邻园看海棠。日色未嫣红锦被，露华犹湿紫罗囊。掌中飞燕还能舞，梦里朝云自有香。银烛莫辞深夜照，几多佳丽负春光？
题王维贤东里草堂,元末明初,张昱,周遭多是及肩墙，马过犹知旧草堂。苔径雨晴蝴蝶乱，药栏风暖牡丹香。篇诗未觉为时重，杯酒能留共日长。岂是辋川无作者，却同裴迪赋山庄。
慕云庵,元末明初,张昱,此庵长与此云期，大孝终身有慕之。杯棬更无重饮日，板舆安有再乘时？行天雨绝皆为泪，落日乌啼总是悲。谁刻会稽山下石，悠悠千载白云词。
题秋江送别图,元末明初,张昱,故人写出阳关意，都付丹青半幅中。霄汉正当鸣凤日，帆樯好趁大鹏风。酒斟鹦鹉偏能绿，花赠芙蓉可奈红？对此题诗无所属，百年补报是深衷。
寄戴山人,元末明初,张昱,近水斋房自掩扉，若耶溪路客来稀。沉浮里闬时将隐，俯仰人生事已非。小妾谩歌杨柳曲，高年浑称薜萝衣。谁能富与封君等，千亩湖田紫芋肥。
醉题,元末明初,张昱,二月莺声最好听，风光终日在湖亭。清宵酒压杨花梦，细雨灯深孔雀屏。情在绸缪歌白苧，心同慷慨赠青萍。方平自得麻姑信，从此人间见客星。
赠朝元宫道士邢本初,元末明初,张昱,朝元宫里邢道士，神采照人如玉山。壶中日月付谈笑，天上风云从往还。虎守杏林丹已熟，龙眠秋水剑长闲。共传紫气如车盖，往往相随出近关。
观雪,元末明初,张昱,银烛高烧锦瑟停，酒杯如对六花倾。清寒未觉貂裘重，小舞偏怜翠袖轻。金谷绿珠纷有态，鸿门玉斗碎无声。九天散漫随风处，莫是天人欬唾成？
筠深轩,元末明初,张昱,幽居只在平湖上，万竹冥冥不可寻。龙化每因风雨过，凤巢都在碧云深。人皆到此失炎暑，风忽过之如瑟琴。能有此君相晤对，故家何必积黄金？
晏居，有怀徐一夔教授,元末明初,张昱,逝者如斯继者谁，遗经独抱可深悲。心忘爵禄身方逸，道载文章老始知。乳燕试飞华屋静，桐阴初合画帘垂。古音最爱朱弦瑟，弹向高堂念别离。
题孝义诗卷,元末明初,张昱,可将言行以书绅，淮海维扬见若人。慷慨分金存乃叔，艰难返骨葬其亲。刺诗杕杜于今废，高冢麒麟自此新。俯仰即今无愧怍，平生张掾厚彝伦。
补赋征云南掾史凯还诗,元末明初,张昱,大侯秉钺行天讨，戎幕论兵职匪轻。势若摧枯狂虏灭，文无加点捷书成。日随赤舄纡高步，身附青云致盛名。入奏定功应赐爵，班超元是鲁书生。
水竹居，为诸葛伯安赋,元末明初,张昱,诸葛南阳有草庐，何如于越此幽居？门前修竹画不就，湖上好山清有余。日暮碧云生怅望，天寒翠袖若愁予。鲤鱼遗我平安信，尽向琅玕节下书。
七夕,元末明初,张昱,七夕佳期自古今，双星有烂夜沉沉。可怜乞巧楼前月，曾照长生殿里心。鹊引凡情瞻绣户，蝶随秋梦入罗衾。斜河已没东方白，露湿幽兰思不禁。
题徐浦墓铭后,元末明初,张昱,百年人事谩纷纭，觉却南柯梦自分。名节不亏惟独行，墓碑无愧是斯文。器中瑚琏非虚誉，天上麒麟竟失群。高义有谁如季札，愿同留剑挂徐坟。
送都司邵德章之京师,元末明初,张昱,还记樽前会往年，又看沿檄上朝天。青云自此而升矣，白首何堪为黯然？剑佩东华深雨露，文章西府盛才贤。凤凰池上应多暇，为赋停云慰老颠。
题岳鄂王祠,元末明初,张昱,落日西湖土一墟，黄泉赤血恨难除。开边众许侪韩信，举国浑怜丧子胥。廊庙锦文忘版籍，京师黔首望銮舆。即今五夜梅花角，吹作南来问信书。
过湖山堂旧基，见杏花,元末明初,张昱,饮赐黄封未几时，丹青池馆尽荒基。何人富贵可长在，自古衰荣更共之。乐事恰如春梦觉，狂情惟有杏花知。醉翁莫说当时醉，团扇题诗忘与谁。
紫薇楼感事,元末明初,张昱,太尉当年宴此楼，长绳直欲系清秋。隔栏画舫是湖水，捲幔青山见越州。叠鼓夜催诸将舞，高灯春照美人愁。大夫司马今头白，不独登临感旧游。
自贻,元末明初,张昱,近年颇觉志倥侗，不复行云入梦中。听曲任教弦有误，赋诗何必句能工？岂惟走卒知司马，还有滁人识醉翁。樊素小蛮俱未遣，几曾虚度百花风？
东林,元末明初,张昱,之子青年独老成，布袍宽博称其名。李膺谩自知文举，杨意无能荐长卿。每到草堂成酩酊，偶过花径亦逢迎。卜邻自觉头加白，转信前贤畏后生。
虎丘寺留题,元末明初,张昱,莓苔欲遍盘陀石，知是梁朝古道场。陈迹谩惊成俯仰，空门元不预兴亡。白漫天上俱兵气，赤伏池中是剑光。如会生公重说法，劝教东海莫栽桑。
送张丞之汤阴,元末明初,张昱,试官知在两河间，此别车辕未可攀。万树秋风古台路，数峰晴雪太行山。瓮头黄酒封春色，叶底红梨染醉颜。尽解腰缠供一醉，扬州谁见鹤飞还？
山中夏日,元末明初,张昱,祸福无门祗自寻，始知明哲愿山林。谁能白首儒衣敝，吟对黄鹂夏木深。赖有故书堪寓目，已无官事可婴心。凉风满扇清樽在，只此人生直万金。
录家人语,元末明初,张昱,镜里霜毛已上颠，五千言以退为先。到家访旧俱为鬼，有地投闲即是仙。夜雨满樽仪狄酒，春风小幅薛涛笺。谢家诸婢犹前日，八翼无烦更梦天。
感事,元末明初,张昱,忆昔银灯鼓瑟琴，屏开孔雀画堂深。头颅谩有新添雪，囊橐都无旧赐金。好梦未成春漏尽，残星犹在晓河沉。郎君自上斑骓从，露满铜盘泪不禁。
题苏西坡编修自撰墓志后,元末明初,张昱,笑傲中吴岂问津，风流自拟雪堂人。白头已了浮生事，黄土真埋不死身。江上鹤飞前日梦，门前花散去年春。汉家政尔论封禅，知有遗书献紫宸。
笼鹤,元末明初,张昱,轩然羽翼更何之，每见云霄忆旧时。鸣候露华生玉树，舞怜雪影散瑶池。垂头就食诚何报，侧目随人祗自悲。恩重主家看养别，不教鹅鸭混阶墀。
囊琴,元末明初,张昱,钟期何在铸黄金，胶漆相投日以深。妙制偶经雷氏手，虚名已说蔡家琴。千年流水高山趣，一旦离鸾别鹤吟。尘满敝弦虽未试，不弹还自有知音。
京城得家书，题示儿子同同,元末明初,张昱,苏郎不是饮中仙，只好长斋绣佛前。蝶到枕边身是梦，花随春去日如年。芙蓉别馆还依旧，鹦鹉小窗殊可怜。纵得归来城郭在，铜驼露冷湿荒烟。
寄松江杨维桢儒司,元末明初,张昱,画蛇饮酒合谁先，尘土东华四十年。海上岂无诗可和，云间还有事相牵。牡丹开后春无力，燕子归来事可怜。欲倩铁龙吹一曲，满湖风浪又回船。
梦梅花处，为董师程赋,元末明初,张昱,江南枕上见梅花，一片寒光接素霞。蝶化梦魂云缥缈，香生肝肺雪槎枒。乃知姑射仙人宅，即是林逋处士家。白玉堂深帘幕静，画成疏影在窗纱。
中酒,元末明初,张昱,连日醉头扶不起，记曾有说酒能医。知伤肺气终为患，不典春衣亦是痴。小阁留僧看斗茗，矮床对雨教弹棋。余年有甚唐人癖，稍得闲情便赋诗。
寄韶州知府金鉴,元末明初,张昱,自君领郡韶州去，鸿雁天涯两送秋。盛气不题鹦鹉赋，高怀应倚仲宣楼。蹇予滞迹犹沧海，之子劳形欲白头。钟乳囊封能远寄，暮年此外更何求？
碧筒饮，次胡丞韵二首 其一,元末明初,张昱,小刺攒攒绿满茎，看揎罗袖护轻盈。分司御史心先醉，多病相如渴又生。银浦流云虽有态，铜盘清露寂无声。当年欲博千金笑，故作风荷带雨倾。
碧筒饮，次胡丞韵二首 其二,元末明初,张昱,花外风来香满湖，折荷举酒笑相呼。自来四明有狂客，除却高阳非酒徒。饮处有情丝不断，折时多刺手难扶。豪家玉斗虽云贵，有此尊前风致无？
送丁道士还澧陵,元末明初,张昱,丁令还家骨已仙，更无城郭有山川。未添白发三千丈，又见铜驼五百年。荒草茫茫连故国，孤云冉冉下寥天。澧兰歌送潺湲水，极望涔阳思惘然。
题古禅上人房,元末明初,张昱,一染昙花百念空，净香吹遍古禅风。钩帘燕雨时时过，洗钵鱼波处处通。鸡有佛缘曾听法，桧因宝界渐成龙。三生谁识苏居士，惟是盐官北寺钟。
寄孟昉郎中,元末明初,张昱,孟子能文自老成，早于国语亦留情。省中醉墨题犹在，阙下新知谁与行？纨扇晚凉诗自写，翠鬟情重酒同倾。接舆莫更闲歌凤，只可佯狂了此生。
寄周昉处士,元末明初,张昱,为尔停骖几叩门，每于清事得相论。山中载酒梅花过，湖上放船春水浑。闲到竹斋为解带，坐深苔径与开樽。当年醉墨留题处，风雨新添屋漏痕。
题福源编后,元末明初,张昱,福缘山作魏家坟，知是唐朝宰相孙。石首令前官有考，咸通年内碣犹存。太湖渺渺连精舍，乔木阴阴拱墓门。千载凌烟勋业在，可无遗泽及诸昆？
谩游,元末明初,张昱,甚矣吾衰百念慵，花间时一复支筇。邦人幸尔不予鄙，儿子乐然为我从。载酒有时寻古寺，看云终日对孤峰。林家湖上都能说，二十余年老醉翁。
月桂堂，为集庆讲主,元末明初,张昱,佛国山中古道场，月中桂子散天香。一枝得共人如郤，双井能来客姓黄。谁咏碧云题树叶，自收清露染衣裳。南峰不与清光碍，好放余阴及四方。
九日，过长安镇王山人,元末明初,张昱,因过王生忘坐久，阶前花有白鸡冠。草堂出酒生新敬，雪壁题诗寄此观。肯谓陶潜逢九日，却如李白醉长安。老夫遍赏东篱菊，摇落群芳正耐看。
归隐图，为张别驾赋,元末明初,张昱,难得归来赋考槃，高情都付画图看。可能白首更干禄，纵有黄金难买闲。酒舫载春携二客，巾车乘醉从双鬟。陶山地接东西眺，谢傅风流或可攀。
宗阳宫，次杨仲弘老君台观月诗韵,元末明初,张昱,当时诸老宗阳会，月与浮云几变更？丁令岂知为鹤事，道人犹作卖花声。天溥露色开蟾境，秋送商声入凤笙。谁信紫薇垣内客，今宵又复到蓬瀛。
送康穆庵赴福州能仁寺席,元末明初,张昱,佛运兴隆此一机，尊师何负七条衣？讲经春殿人天卫，咒钵夜堂风雨归。花为散来春冉冉，柳从攀后思依依。幽兰荔子南方物，笼护函封寄莫稀。
病起,元末明初,张昱,花事能消几夜风，樱桃叶底又深红。岂无金缕湖波上，闲却玉杯春雨中。枕上楚云元是梦，镜中潘鬓惜成翁。莫言轻薄扬州事，著意题诗也未工。
题云林隐居图，为崔彦晖赋,元末明初,张昱,崔郎志趣在云林，笔底遥岑自浅深。欹枕不忘图画事，开函又动隐居心。粉痕白白生云气，黛色沉沉覆树阴。幽思不教忘梦寐，耳边长似有猿吟。
留题费山人旧馆,元末明初,张昱,旧馆经过不用期，扫门常恐鹤来迟。但知重客唯司马，不顾狂言有牧之。秋雨石枰看对弈，夜堂银烛照题诗。佳人底用千金产，只此高闲可不知。
经锄斋,元末明初,张昱,谁似谈翁乐有余，百年生计祇林庐。甫田种熟门前稻，暇日抄成架上书。睡起谩怜衰甚矣，客来唯问近何如？相过里社寻常事，只把柴车当酒车。
谢宝林寺别峰法师惠僧履,元末明初,张昱,也知鳗井犹龙井，合有交游似二苏。起舞谩怜成短袖，徒行始觉是穷途。书从堂上出双鲤，舄向云中堕匹凫。无复旧时公府步，君门望绝没阶趋。
宿郭子振雪洞,元末明初,张昱,月光一色杳难分，不见丹青藻棁文。蝴蝶飞来疑是梦，梅花开后却思君。都忘长日将纨扇，犹恐余寒到练裙。宿酒觉来看不厌，满床秋思白如云。
答韩介石提举,元末明初,张昱,偶持尊酒对花倾，有客能来道姓名。佳句才探出怀袖，故人知是不公卿。平生学剑心都懒，此日归田计可成。彼此头颅俱种种，题诗那得不关情？
冬日白牡丹,元末明初,张昱,律琯催春到牡丹，行云欲堕碧阑干。似嫌脂粉能相污，故逞肌肤独耐寒。雪艳最宜金缕盖，天香合是玉雕盘。赵昌花鸟新驰誉，画作屏风后面看。
老圃堂,元末明初,张昱,不谓斯时有此翁，无能田亩累其穷。异蔬自灌欲百品，老圃官量无十弓。草阁晓梳秋发白，玉杯春醉夕阳红。余生尽可忘荣辱，事与樊迟请学同。
邹将军挽诗,元末明初,张昱,为臣岂欲国倾危，莫把天戈挽落晖。一死得埋元氏土，寸心无愧首阳薇。安居食禄当时贵，守节酬恩此日稀。老我尝从大夫后，题诗为尔泪沾衣。
同贡有初观潮赋,元末明初,张昱,旧时八月潮生日，士女倾城出看潮。秋唾似从天上落，晴欢宜向酒中消。气争鸟道为森爽，势合龙宫亦动摇。今度可怜成独往，海门斜日共萧条。
自赋,元末明初,张昱,高阳酒徒今老生，早年击筑和秦声。许人不负一诺重，买笑惟恐千金轻。花间骏马铜铸出，枕上爱姬云化成。谁信青门种瓜者，自梳白发向秋晴。
僧惠炬有悼黄溍太史偈，次韵,元末明初,张昱,日鼓西沉逝水东，他生还有此生同。莲花社岂知元亮，茅屋诗曾咏巳公。梦幻已空身外蝶，文章犹镂蠹间虫。闲情最是山前塔，日夜风铃语未穷。
写易轩，为方以愚赋,元末明初,张昱,不于阙下写文星，天与冥鸿惜羽翎。人世谁为双鬓白，家山自是乱峰青。霞分晓色留书几，斗转寒光落研屏。观象玩辞从写遍，方干何忝旧明经？
挈家图，为尤仲斌赋,元末明初,张昱,葛洪挈家赴勾漏，何异庞公归鹿门？担头何有琴书累，牛背未觉妻儿村。千古清名不易得，一斛丹砂何足论？大胜齐侯马千驷，令德曾无遗子孙。
悼王自牧,元末明初,张昱,贵贱交游二十年，忍将老泪洒新阡。盖棺不必论身后，入室犹如在眼前。一首诗今为尔惜，数行志在得人编。钱塘吟士长相望，潘阆林逋孰后先？
思橘轩，为悟空叟长老赋,元末明初,张昱,侍书遗墨函封在，思橘名轩示不忘。往事百年同逝水，斯文一语有余光。风流大抵输前辈，臭味还应是故乡。嘉树未知培植后，只今百果许谁尝？
远翠楼，为殊无别上人赋,元末明初,张昱,坐来未觉西山远，紫翠千峰隔画阑。此处岂容携酒到，任谁只得捲帘看？雪晴黛拂蛾眉绿，雨过螺堆佛髻寒。分得半棂闲拄笏，床头宁复更弹冠？
早行,元末明初,张昱,凉风满棹贺湖边，越上诸山尽可怜。远汉片云承落月，长林疋练曳轻烟。窗间织女灯犹在，井畔啼乌客正眠。何处闲愁随梦觉，一声菱唱发前川。
次韵周昉,元末明初,张昱,大尊堂上几曾空，客有登门道未穷。吟鬓肯因愁里白，舞衫偏爱酒边红。百年喔喔鸡声月，万事悠悠马耳风。及此旧游情分在，尽将春付笑谈中。
赠寓客还瓜州,元末明初,张昱,把酒临风听棹声，河边官柳绿相迎。几潮路到瓜州渡，隔岸山连铁瓮城。月色夜留江叟笛，花枝春覆寺楼筝。赠行不用歌杨柳，此日还家足太平。
无题,元末明初,张昱,灼灼庭花露未收，乐然双燕语绸缪。新妆满面犹看镜，残梦关心懒下楼。春到自怜人似玉，困来谁问酒扶头？狂踪已作风丝断，敢怨流年似水流。
与白范论诗,元末明初,张昱,白家少傅诸孙在，坐语都忘日晷移。不用入吴求季札，有如过晋得钟仪。高情欲共游丝远，倦迹犹嫌过鸟迟。莫道古今风雅异，总于衰晚始相知。
冬至日，次张太守韵,元末明初,张昱,喜色轻黄未上眉，且将心事付游丝。嵇康取醉非关酒，杜甫长吟不为诗。一线日长宫女觉，五方云应史官知。人间梅柳关春事，次第从教律琯吹。
对雨,元末明初,张昱,好是西湖醉后听，打窗惊柳隔堂屏。莺花又送春光老，凫藻偏涵雨气腥。曲按银筝何太急，杯行玉手不须停。尊前便是巫山梦，莫道行云事未醒。
赵松雪画苕溪清远图,元末明初,张昱,吴兴元是水晶宫，楼阁溪山罨画中。酒舫载过寒食节，舞衫吹遍鲤鱼风。当时乐事谁能见，此日王孙自不同。亭下鸥波如有感，行云犹在玉尊空。
寄胡侍御,元末明初,张昱,后市街头相见稀，此翁真是早知机。浮沉里闬陶彭泽，轻易官资白紫薇。小妾画堂杨柳曲，高年白发薜萝衣。风流莫负持螯事，越上湖田蟹正肥。
次韵张都事,元末明初,张昱,老却樊川杜牧之，风流谁赋柳丝丝？不关请告来归早，惟恐寻春去较迟。画舫行时长载酒，粉墙到处即题诗。至今留得狂名在，唯有纤腰弟子知。
谢僧惠蒲履,元末明初,张昱,大夫此日可徒行，蒲履深烦寄远情。除是高僧求易得，自非巧手织难成。春来见客身差健，老去看花步觉轻。他日袈裟如过我，定须著此出门迎。
寄罗博士,元末明初,张昱,莫说文星与酒星，已同伧父泣新亭。梦中此日头能白，海内何人眼更青？鹃化羽毛犹姓杜，鹤归华表尚名丁。纵然记得前朝事，弹向银筝只自听。
荆溪渔者，为义兴道士赋,元末明初,张昱,千尺荆溪彻底清，水中无复见蛟行。要同云鹤闲踪迹，自放烟波隐姓名。浊酒忘形浮世内，青山到眼绿蓑轻。醉来放棹回船去，抚掌风前咏濯缨。
留题徐子方客楼,元末明初,张昱,倦游到处即淹留，虽是孤村境却幽。松下野云闲似鹤，门前溪水浅于舟。琅玕夏簟儿能设，琥珀春醅妇可谋。连日小楼忘客况，放翁凡事颇清修。
周元亮、夏景安同过寿安堂提举乃翁墓上作,元末明初,张昱,盖棺事了若堂封，起伏诸山接过龙。解剑会曾心自许，脱骖非恶涕无从。每分药饵扶吾老，窃诵文章笑道穷。朱绂在身忘宦况，前朝犹有古人风。
题明心海上人别弟诗后,元末明初,张昱,弟兄天性本同符，远涉能无一恸乎？浮世有身真大患，回车无日始穷途。秋巢不宿乌衣燕，夜屋偏怜白项乌。切莫临风挥老泪，血痕能染紫荆枯。
次韵雪鹤生惠红米诗,元末明初,张昱,相望只在片云中，自昔神交意已通。书枉鲤鱼烹后素，粒分鹦鹉啄残红。回车三径岂无日，放棹五湖须便风。知汝有期林处士，尚留残雪待春丛。
雨中过萧山谊上人别院,元末明初,张昱,雨棹茫然出镜湖，客行偏尔畏泥途。僧中果得奇男子，我辈真成贱丈夫。重席自能为我设，大尊不用问人沽。从容暖阁得佳睡，此意支郎世有无？
送上虞马训导赴昌化县学,元末明初,张昱,远赴弓旌未阔迂，道行何惮路崎岖？横经不异郡博士，继粟岂无卿大夫？空使饭盘堆苜蓿，已将斋帐染芙蕖。马融家法风流在，女乐从今不用呼。
寄汤阴张丞,元末明初,张昱,万古销沉入望中，悠悠往事付征鸿。汤阴风俗今何似，邺下文辞谁最工？争得不教双鬓白，别来屡见小桃红。贵游年少轻乡曲，不赋停云寄老翁。
无题四首 其一,元末明初,张昱,几梦郎君引碧幢，微波难与寄沅湘。青春每念青丝骑，白日长闲白玉窗。菡萏结房虽有异，鸳鸯织锦不成双。潮来好似儿家恨，流过门前气未降。
无题四首 其二,元末明初,张昱,萋萋芳草被江皋，好是王孙去日袍。几许春魂迷蛱蝶，近来酒量减葡萄。音书已似题黄绢，踪迹何因梦大刀？可惜百花时节到，伯劳燕子不相遭。
无题四首 其三,元末明初,张昱,咫尺香闺步懒移，搔头谁理玉蟠螭？不听小管吹银字，只数回文织锦诗。得伴有时惟斗草，遣怀无日不弹棋。鸣鸠乳燕青春晚，谢却繁花几万枝？
无题四首 其四,元末明初,张昱,水心亭馆迥无邻，好与郎君写洛神。不见鲤鱼烹后素，空怜蝴蝶梦中身。萋萋谁信南园草，渺渺予怀北渚春。云气长连峰十二，此中消息未能真。
雪庭，为龙华阁康上人赋,元末明初,张昱,请教雪庭谁是雪，雪消应始我初心。问知达摩来东土，唯有神光在少林。清净观空三昩见，吉祥风软六花深。半空挂在羚羊角，踪迹无因向下寻。
与金冕言诗,元末明初,张昱,天然秋水出芙蓉，造物何言与用工？风雅遗音自鸣凤，齐梁余习尽雕虫。性情敦厚思方到，句法雍容律始同。沈宋后来俱作者，几何人辨四声中？
桑梓图，为徐复初参政赋,元末明初,张昱,望中烟树是黄州，城绕江波总旧游。桑梓能忘丘垄念，夔龙分属庙堂留。牛山云树依然在，鱼水家声尚可求。他日赐环当有报，题诗却寄凤池头。
寄陈允中佥事,元末明初,张昱,得放还家休便休，更无褒贬到春秋。景公死日有千驷，晏子相齐惟一裘。朱绂既能从尔去，黄金不必为孙谋。何人得似归来鹤，见彼累累土几丘？
樵云诗，为李文彬参政赋,元末明初,张昱,赤手樵云直至今，此云已献九重深。万方允副从龙望，五色长怀捧日心。上接炉烟通御气，淡笼宫树合春阴。自调玉烛归玄造，非雾非烟何处寻？
题崔纯一处士遗像,元末明初,张昱,处士于今旧勿论，通家三世见甥孙。钟情更为何人恸，出涕方惊老眼昏。南坞高坟深宿草，东床佳婿见清门。丹青有笔开生面，底用名香为返魂？
耕乐诗，为许起宗大父高士赋,元末明初,张昱,人生不仕即归田，夏屋渠渠艮渚边。僮指计佣将五百，墙桑成树过三千。食前甘旨惟孙子，门外轩车总俊贤。隐去更无城府迹，鹿门高致后千年。
采药径，为方德远医士赋,元末明初,张昱,药径香风作阵来，日扶长钁为徘徊。绿怜地锦经春在，红觉山丹冒雨开。本草有名俱用识，仙岩可采不须栽。寻常踏破苍苔处，多是门生种杏回。
送张经历之叙州,元末明初,张昱,别酒无嫌醉似泥，叙州又过洞庭西。云涛浩渺连三峡，井邑凋残接五溪。雪岭侵天无雁到，枫林蔽日有猿啼。凭谁唤醒王褒梦，除是陈苍碧野鸡。
题奎方舟讲师影堂,元末明初,张昱,火风假合作天亲，垂老空门哭故人。四句偈留辞世法，一龛灯照坐禅身。收来舍利藏生玉，散到天花照烂银。铭塔祗应徐博士，备知僧行刻坚珉。
命酒征歌送余婿，时伯庸酒间赋赠董景明、董彦祯诸亲还遂昌,元末明初,张昱,高堂尽意乐今宵，未可樽前自寂寥。锦瑟年华青冉冉，银河秋思碧迢迢。红于灯下看偏好，黄向眉间喜未销。明日早潮随去棹，到家应及鹊成桥。
次韵张郎过大明湖诗,元末明初,张昱,湖上荷花五月凉，水心亭馆昼收香。狂来借手传鹦鹉，俊发教人唱凤凰。零落翠盘风雨后，凄凉歌扇水云傍。凋残雁下休惆怅，看取咸阳与洛阳。
题莫景行茅道士棣华碑赋,元末明初,张昱,茅家兄弟学仙迟，不见春风长紫芝。桃熟海山还有日，鹤归人世更无期。游魂渺渺知何在，荒冢垒垒尽可疑。惟有夕阳如旧日，照人来读棣华碑。
寄张来仪征士（九江人）,元末明初,张昱,湖州寓客张征士，珍重风前咏落梅。锦瑟可容弹别调，白头只合付深杯。安期枣在神人去，曼倩桃空阿母回。看取汉家汾水上，年年惟有雁飞来。
杏轩，为倪伯温赋,元末明初,张昱,别屋轩窗绚綵霞，董仙曾以杏为家。邦人为种几多树，春雨每开千万花。门外清阴遗世泽，酒边丹实赏年华。烦君爱惜题诗壁，莫遣轻尘上碧纱。
琴鹤幽居图,元末明初,张昱,幽居琴鹤以怡情，童子何知预我清？羽翼如传两阶舞，徽弦为和九皋鸣。山林在昔多迂士，画史何人有重名？好托丹青留后日，莫忘清献旧家声。
林泉读书图,元末明初,张昱,高情自爱乐林泉，华屋藏修度岁年。书简韦编曾几绝，砚盘铁造亦磨穿。牙签插架封芸叶，银烛临窗散蜡烟。黄鹤山樵如得意，丹青为作画图传。
大雪留饮沈晋卿家,元末明初,张昱,有客相知感叹频，白头似与雪相亲。钟情好语既莫逆，快意深杯忘几巡？老至欲求餐玉法，病来不厌散花人。从他柳絮因风起，帘幕轻寒不似春。
春梦轩，为江西按察司书吏张永年赠别,元末明初,张昱,百年妄引几曾停，看取池塘草又生。蝶戏落花真自适，莺啼深院欲谁惊？卢郎此去应如愿，宋玉从来最有情。一枕好风吹酒觉，不愁春梦不分明。
戏赠杨维桢儒司,元末明初,张昱,懒散情怀是索居，非关故草绝交书。空谋赤壁一斗酒，不寄云间双鲤鱼。近日西河疑子夏，几时汉武问相如？文章固是雕虫事，请教何人力有余？
题端古堂，为陆敏赋,元末明初,张昱,女娲鍊余五色石，藏在端溪成紫霞。天遣六丁神琢砚，梦中一夜笔生花。品题犹是宣和刻，文具今归陆敏家。未觉曲江居士老，尚能记事墨涂鸦。
题僧超然林石滩水图,元末明初,张昱,公事赋诗纪行役，超然著笔良苦心。匡庐哀湍走大壑，洞庭橘叶辞空林。品题六印文章在，流落三朝岁月深。博雅不烦为鉴定，人间过目尽知音。
题海滨渌绕轩,元末明初,张昱,绵邈人家海上村，潮头过处与开门。远山对面如小画，渌水绕轩清不浑。天阔烟云迷去鹤，时来风雨起游鲲。槎回定泊阑干外，坐挹雄风倒大尊。
次韵吴子立湖州船中诗,元末明初,张昱,一种湖州罨画船，碧波倒浸晚霞天。故人总是三生后，风景何如十载前？远树白云横暮岭，淡烟黄菊满秋田。吴郎似为才情恼，费却银钩几幅笺？
谢张别驾惠雪笺,元末明初,张昱,承惠薛涛三百幅，甚惭何以报琼瑶？开缄只恐为云去，入手生愁向日消。难用侯门裁刺帖，祇应仙洞写云谣。知君解绶初归隐，丛桂辞成未敢招。
百丈泉，为及以中长老赋,元末明初,张昱,道人手挽银河水，泻作空山百丈余。当画大声喧醉枕，长年倒影浸禅居。玉虹挂石看不灭，红叶乘流画却如。陆羽茶经知此味，可能日给到吾庐？
题天龙寺丛桂楼,元末明初,张昱,天龙楼阁迥无邻，玉斧修成月满轮。受质岂无如郤者，触机还有姓黄人。香通三昧惟心印，花散诸天尽法身。谁把碧云题树叶，惠休诗句本清新。
芳林农舍，为朱孝先赋,元末明初,张昱,投老归休只此心，浑家农事在芳林。蒲生曲渚鱼苗上，蛆泛洼樽酒力深。应候微虫窠作瓮，啼春幽鸟语如琴。眼前物色皆天趣，底用城居积万金。
务勤堂，为俊宜之赋,元末明初,张昱,民生在勤则不匮，尔以务勤为此堂。百亩田苗终岁望，一春蚕事举家忙。课儿雪夜温书册，会客花时列酒浆。黄绢下机仓廪实，任从懒卧北窗凉。
灌园生，为潘时雍赋,元末明初,张昱,却恶喧嚣远市廛，自耕荒僻浙河边。时非苏子投书日，鬓是潘郎作赋年。饭客夜舂鹦鹉粒，灌园春引桔槔泉。塌然鼾睡茅茨下，荣辱何因到尔前？
送赵惟一贡京师会试,元末明初,张昱,过却龙门总是云，凡鱼回首尽离群。风雷忽起三层浪，毛骨都成五色文。萤火几怜车胤聚，桂枝独许郤诜分。临轩策试当条对，毋以虚文负圣君。
请复朱娥庙诗,元末明初,张昱,上虞朱回有孝女，十岁过于烈丈夫。义感皇天存祖母，身轻白刃禦强徒。朝廷既已载宋史，民德从之厚海隅。事上太常须有议，肯教无庙荐潢污。
奉萱堂，为陈彦廉作,元末明初,张昱,綦履鸣环左右间，佳儿佳妇及承欢。天回白日临瑶席，风约红萱压画栏。小管注春情婉婉，长裙曳翠佩珊珊。孺人贞俭存家训，不使屏帷绣孔鸾。
十二月，白牡丹为吕经历赋,元末明初,张昱,濠泗蒙恩得放回，牡丹犹寄旧亭台。忽惊花向腊前发，却是春从天上来。欢动山城传好语，兆征幕府得良才。灵根自是南方种，只合移归上苑栽。
与胡奎言诗,元末明初,张昱,咏歌终日莫予违，可与言诗竟日稀。风雅不删真妙制，性情所得是天机。尽知金翠涂屏雀，未见丹青画衮衣。杜甫当年评众作，鲸鱼碧海敢云非？
题白云丈室,元末明初,张昱,空门真足了吾生，一到翛然万虑轻。下榻偶然清话久，推窗唯见白云横。银煎瀹茗沙弥黠，宿火添香侍者清。甚愧主僧知我辈，碧纱窗染待题名。
留题天目尊师，并题苍古诗卷,元末明初,张昱,苍古仰闻君一语，当时岩壑顿生春。承恩屡入九重殿，出对尝先十七人。中使饭传诸宝器，内庭坐赐杂花茵。自天沛泽诚稀遇，拜舞还山洗幻尘。
元日大雪,元末明初,张昱,东风吹雪逐年新，洗尽街头万马尘。桃板谩题新得句，椒觞偏醉少年人。江山未觉非前日，老大犹怜有此身。稚子老妻能慰藉，辛盘聊复贺青春。
搜索旧稿有感,元末明初,张昱,抖擞蓬尘纸一窠，束之高阁又何多！百年公论竟无定，千古文章将奈何？大雅未应终绝响，离骚可谓极颓波。仲尼删后诗三百，谁与升堂取瑟歌？
癸亥立春，在壬戌十二月二十五日,元末明初,张昱,一岁两春应是闰，自题春帖自相怜。苟全性命君之赐，痛念文章儿不传。随俗辛盘惟赤手，省思旧物只青毡。土牛虽送余寒在，未可重裘换薄绵。
元旦试笔,元末明初,张昱,鸣玉趋朝已不堪，白头早赐老江南。从心所欲过八十，屈指可谈无二三。献岁屠苏增甲子，发春萱草愿宜男。儿扶拜答乡人处，只诵犹龙惟老聃。
金山寺,元末明初,张昱,六鳌捧出法王宫，楼阁居然积浪中。门外鸥眠春水碧，堂前僧散夕阳红。扬州城郭高低树，瓜步帆樯上下风。人世几回江上梦，不堪垂老送飞鸿。
过周昉草庭有感,元末明初,张昱,深青浅碧自盈盈，一片光风共晚晴。意思不殊周茂叔，品题何藉郑康成？郎君东阁诗曾咏，蝴蝶南园梦又惊。辙迹到门怜草色，白头扶下小车行。
郭将军妻李氏挽诗,元末明初,张昱,夫能以义徇孤忠，家国纲常事则同。中阃不踰贞妇节，大家何啻古人风？机丝已断尘灯在，木主新题穗帐空。博士已铭坟上石，九泉深慰若堂封。
送徐生还台州,元末明初,张昱,徐氏楼船且莫催，当筵有酒更徘徊。山留倒景日未晚，雪满大江潮正来。黄叶尽时寻雁荡，丹霞起处望天台。楚人自觉多秋思，怀抱今因作赋开。
安晚堂,元末明初,张昱,有酒如渑不用谋，阿翁只合赋三休。乡闾可杖容称老，晚节能安自不忧。丝竹闲情信陶写，起居惟适是温柔。百年耆旧今谁在，且醉官窑大白瓯。
饮吴令家,元末明初,张昱,胶漆相投古亦难，酒间何事惨无欢？苦愁海底量深浅，痛哭灯前出肺肝。白首既辞当世事，朱弦何必向人弹？醉来渴甚思吞海，无复天家小凤团。
舟中寄谢别峰、南翁二尊师,元末明初,张昱,为师倾倒尽双瓶，船过柯亭酒始醒。索笑始知高士去，题诗犹爱越山青。交情旧雨同新雨，世事长亭复短亭。恨是柳遮楼上笛，只教向秀隔烟听。
寄马孝常,元末明初,张昱,好是吴门马孝常，百年俱是梦中忙。谩凭青鸟往相问，说道白眉今更长。阳羡故人俱契阔，鲸湖归棹又相将。重来定及先春雨，要试陶家雪水香。
献岁旦日，同芳溪吴理问访许处士,元末明初,张昱,月旦泛舟从许劭，莲湖溪水白生烟。到门好雨过云去，说剑雄风生酒边。闲话紫衣成昨梦，醉看乌帽惜余年。懵腾不省临流别，想是行云扶上船。
留别姻家吴子道理问,元末明初,张昱,记得湖船醉夜深，交情何啻断黄金？通家叙旧犹前日，把臂迎欢共此心。秦女凤箫移别调，楚人芳草动微吟。明年不待梧桐雨，来听高堂鼓瑟琴。
题韩处士墓铭、家谱后,元末明初,张昱,处士连姻俱相门，学传庄节道弥尊。几编家集文章在，十世宗支谱系存。犹喜继韩能有子，尚怜承祭见诸孙。顷原瞑目知无憾，手录清规付后昆。
挽崔彦晖母赵夫人,元末明初,张昱,赵文敏公之孙女，情忝通家见嫁时。环佩盛仪犹内院，波澜余泽自天池。佳儿裕蛊承先志，淑女宜家副夙期。已托文章题琬琰，百年墓木照丰碑。
初至义兴芳溪,元末明初,张昱,罨画溪头雪水浑，是谁酒舫过溪村？故人见我即握手，步雪看花直到门。仓卒倾银开内阁，从容移玉出诸孙。余生愧忝通家旧，委曲文情可尽论？
吴子道同兄辈尝子鹅,元末明初,张昱,张旭何尝是酒徒，深烦为我作春酤。酒行天降盘中露，鹅割囊封塞上酥。迹远五湖身既隐，醉归三径子能扶。南山远对东篱菊，除却陶家别处无。
梓轩，为湖州曹生赋,元末明初,张昱,当轩双梓碧沉沉，直干凌空过十寻。客到不妨为少憩，风来或可助长吟。百年大用充梁栋，一日希声中瑟琴。宜子毋忘角弓赋，将期奕世共清阴。
同韩介玉过月溪上人玉雪轩,元末明初,张昱,高僧习静之所在，绕院竹梧生昼阴。此境应居玉堂侧，是谁移置雪山深？铜瓶薝卜不自供，碧椀醍醐为我斟。老得一闲君所赐，小车随处有山林。
次雪鹤生诗韵二首 其一,元末明初,张昱,北窗昼眠惊叩门，诗筒远寄愿所闻。太学郑虔固三绝，小字李潮仍八分。湖上好怀非往日，枕边残梦是行云。两年屡有清游约，几似空言以属文。
次雪鹤生诗韵二首 其二,元末明初,张昱,雄鸠鸣雁即天涯，未觉蓝桥去路赊。夜枕不迷蝴蝶梦，春衫深染石榴花。千钟纵意伯伦酒，七椀清心谏议茶。错向墙头窥宋玉，风光元在鲁东家。
赠湖州杨均显制笔,元末明初,张昱,当年冯陆擅吴兴，曾许杨生继盛名。三馆每蒙诸老重，万钧不博一毫轻。归来未觉江湖远，落拓宁知岁月更？颖也此时须自荐，国家用尔颂升平。
柘轩诗，为教授凌彦翀赋,元末明初,张昱,满轩桑柘共生成，坐爱春风向日荣。五亩宅思邹孟子，百年心慕李延平。叶供蚕事诚何损，衣被民生独用情。中有如纶五色线，愿从衮职补升平。
武林严子英家,元末明初,张昱,严应始以笔治生，至今孙子大其名。用世虽云四宝具，传家贵在一艺精。东郭之兔即毛颖，南山有竹俱管城。器利天下功不有，慎守其业毋自轻。
昌化县学训导章琛，抄录武林郡志，还乡,元末明初,张昱,唐相郇公尚有孙，不将家世忝斯文。高堂别席事抄录，小帐停灯校纠纷。脱稿近知将解局，疏麻拟折遗离群。武陵郡志多奇事，归对诸生诵所闻。
示山中白雪牛,元末明初,张昱,耕田世界绝纤尘，白玉毫光照烂银。芦叶膝边穿得过，天花背上落来匀。狂踪未定难明性，妄想俱空始见身。蓦直络头如不错，也须惭愧执鞭人。
过上虞仙姑岩，观瀑布泉作,元末明初,张昱,谁把高崖手劈开，钜灵还到此中来。青冥风露银河近，白日雷霆碣石摧。潭上龙漦溥绛雪，庙前马迹过苍苔。犹胜汉使经年别，载得河边片石回。
深雪斋，为金西白长老赋,元末明初,张昱,道人宴坐维摩室，积得天花似雪深。明月有辉同大地，白莲无影到东林。抽毫司马应难赋，断臂神光或可寻。落絮游丝纷满眼，从教门外作春阴。
书药舟，为湖州沈玉泉架阁赋,元末明初,张昱,溪上香吹白藕花，沈郎舟楫自为家。双鬟荡桨乘流去，小榼留人易日斜。采得绿荷成野服，博来红米是丹砂。綵鸾韵写松烟墨，不与青蛇道士赊。
西湖晚春,元末明初,张昱,忆昔东坡为写真，至今诗句在游人。朝云犹是当时梦，桃叶浑非旧日身。莺燕情怀千语少，鱼龙波浪几回新？伤心谁问林逋宅，零落残梅共晚春。
留峡石朱山人家,元末明初,张昱,桃熟许同朱老吃，却先桃熟为开樽。白鱼入馔溪鳞足，紫茁堆盘野味存。诗和渊明为我诵，酒沽若下劝人温。迂疏且作须臾乐，从者何嫌久候门？
海昌双庙，同张太守次壁上题韵,元末明初,张昱,孤城请援待王师，保障真成累卵危。作厉誓将擒贼去，分羹何惜爱姬为？忠臣尽命以报主，信史大书无异辞。三十六人同日死，独呼南八作男儿。
赵松雪墨兰,元末明初,张昱,玉庐墨妙世无同，九畹高情更所工。捐佩昔曾过澧上，浩歌今望在云中。娟娟奕叶承家泽，淡淡幽香媚国风。莫把骚词烦宋玉，赋成还到楚王宫。
松隐轩,元末明初,张昱,谁拜青松作大夫，苍然离立自迂疏。风声白日回幽梦，云气长年到隐居。剪叶浸泉春酿酒，截肪点火夜抄书。岁寒卉木俱零落，一杖人间不愿余。
剪韭轩，为韩叔贤赋,元末明初,张昱,故家不贵味能真，率尔蔬醪自可人。既向画堂题剪韭，更将玉斗出娱宾。青青叶绾指环小，白白头攒乳管匀。还是相门风致在，食前谁谓庾郎贫？
南坡书室图，为竺郎中题,元末明初,张昱,南坡书室未能还，一夕情生梦寐间。职任握兰居紫禁，心随画笔到青山。一经教子今何忝，九世为儒古亦难。家集河汾来学盛，岂无房杜出朝班？
天香室，为定水寺复见心长老赋,元末明初,张昱,双峰桂树今无似，说道璘公有后身。金粟如来能作主，碧山学士愿为邻。天香入饷清可食，秋露染花黄未匀。何惜一题方丈室，与师同是豫章人。
送星翁甘碧泉挈家归彭泽县,元末明初,张昱,睽离心事正忡忡，执手何能别此翁？葭菼战秋江雨白，鹧鸪啼曙岭霞红。贪狼斗柄才加戊，织女云车又向东。我忆陶潜旧乡里，到家休负菊花丛。
蛟门春色图，为定海王宣使题,元末明初,张昱,风景蛟门春更佳，晴来满海是云霞。鲲鲸已入任公钓，波浪长随汉使槎。天上星辰归画省，人间岁月属桃花。仙人自有双凫舄，弱水蓬莱路未赊。
旸谷轩，为王知事赋,元末明初,张昱,地入青徐眺望赊，云中鸡犬有人家。金乌五夜出旸谷，玉烛万方瞻日华。李泌成仙还作相，刘安得道只餐霞。轩前尽种扶桑树，不比玄都观里花。
寄赞礼郎赵惟一,元末明初,张昱,六年读礼足艰危，知尔朝天副所期。宗庙正需瑚琏器，羽仪今集凤凰池。见辞舍馆情俱恶，忆上河梁步自迟。能慰老人思望切，停云还有寄来诗。
静庵，为陈令赋,元末明初,张昱,潘岳贤能邑大夫，老成谙练实难如。治心有术惟清静，临政从公绝毁誉。情寄堂琴民自化，乐同时物雉随车。循良在昔多征拜，信史班班不诳予。
雪庭上人惠药资是经钱，赋此以谢,元末明初,张昱,牝庐居然欲半年，甚于水火观中禅。死生有命固无惧，老病他乡始可怜。家食旧非邻院米，药资今受施僧钱。数间破屋丛书里，谁问洛城卢玉川？
问牛轩，为海昌北寺讷无言书记赋,元末明初,张昱,犀牛不逐扇俱破，奈有人来问此轩。资福无端添注脚，石霜何事未忘言？大千无迹身俱化，一点通明角尚存。拈起家风随手应，莫言无可付儿孙。
春草堂，为陈生赋,元末明初,张昱,可教游子不关心，白发高堂日已深。忧对宜男虽可忘，情同乌鸟若为禁。诗书养志勤三省，甘旨承颜抵万金。执答春晖怜寸草，孟郊诗句不堪吟。
蓬莱道院,元末明初,张昱,云近蓬莱蜃气销，数峰晴照远相招。梁间燕子都归去，观里桃花自寂寥。盂饭化人忘恋恋，院墙篁竹谩萧萧。云中何处刘安宅，犹有鸡声报午朝。
演法师惠纸帐,元末明初,张昱,银灯夜照白纷纷，四面光摇白縠文。隔枕不闻巫峡雨，绕床惟走剡溪云。风和柳絮何因到，月与梅花竟不分。塞北江南风景别，却思毡帐旧从军。
题天镜方丈，为能仁净秋江长老赋,元末明初,张昱,大宗大派接秋江，砥柱中流露法幢。照世万缘俱是妄，行天一镜迥无双。当家谁道非临济，说法还须在老庞。蓦地绕床三振锡，更无言句两心降。
寄东山寺长老宅区中，索画梅,元末明初,张昱,同是多生无垢身，孤芳岁晏转精神。濡毫应觉香先到，写影无如月最真。庾岭近来还有信，花光以后更何人？情知此事难描画，驿使空回可不嗔。
冬青轩，为天印上人赋,元末明初,张昱,冬青树老法王家，得与维摩共岁华。枝上蜡封经夏雪，阶前雨积过春花。词人有兴从题壁，童子何知但煮茶？不下禅床迎送拙，大千同是一袈裟。
寄题松风海月方丈，为普慈寺林清远赋,元末明初,张昱,普慈寺主会当年，画雀双鸣赴法筵。风过忽闻松上雨，月行不离海中天。三生身性何曾改，一念声闻总是缘。先辈往还成故事，玉围曾解寺门前。
集云轩,元末明初,张昱,妙严院主断声闻，密室圆光覆树云。床下虎心俱化善，阶前鸟迹自成文。池窥片月遗空相，树接诸天散异芬。传诵六时行道处，至今轩户集氤氲。
西畴，为陈生赋,元末明初,张昱,负郭有田何所忧，每年春事在西畴。耕回收犊系墙角，客至呼鸡下树头。织女机边祈杼柚，天田星下祝瓯窭。豳风七月诗歌罢，土鼓洼樽乐未休。
题宝林方丈，留别伯举法师,元末明初,张昱,金相浮图千级开，杂花如雨在莓苔。要看弹指成楼阁，未许胡僧话劫灰。法器即如廊庙具，宝林自是栋梁材。虽然一片袈裟地，不是儿孙不可来。
寄报国寺东堂止庵祥尊师,元末明初,张昱,觅船直欲横塘去，船去横塘为访谁？白首正惭玄度老，碧云曾与惠休期。山林此日多高士，风雨连床可论诗。入社既能容载酒，陶潜无复更攒眉。
玉岑旧隐，为林叔平赋,元末明初,张昱,斋馆枵然题玉岑，老生时作越人吟。曰妻曰子留他土，维梓维桑念故林。岂谓青云天上远，漫怜白发镜中深。古来儒士多遗憾，为此文章竟陆沉。
古村，为曹迪赋,元末明初,张昱,魏国南来有子孙，至今人物古而村。松根曲处安琴枕，山石洼中注酒樽。汲冢文章遗竹简，秦人风俗尚桃源。海波不接天河水，要得仙槎径造门。
思云图，为罗从事赋,元末明初,张昱,抽毫据尔赋思云，为感罗含以孝闻。职任紫垣亲不逮，粟支红腐禄无分。终身有慕谁非子，此日移忠正在君。郎署丹青称高步，须求名笔记斯文。
赠写神朱大年,元末明初,张昱,笔头何在觅人知，镜里相看不自疑。麟阁尽能图燕颔，龙沙谁复恨蛾眉？千年名姓毛延寿，一代丹青顾恺之。梦感九重终见召，艺精宁患不逢时？
送别唐克让还家,元末明初,张昱,家山远在白云边，膝下相违又隔年。万里壮游司马氏，数函书画米家船。裁成綵服欢无已，遗却瑶华思惘然。海内故人零落尽，别离多付酒尊前。
寄表兄萧文索处士,元末明初,张昱,七十余年亲弟兄，书来堪喜复堪惊。杯中酩酊无虚日，枕上邯郸过此生。老至音书宜有数，别来骨肉若为情。遭逢洪武开新运，又十三年见太平。
克让许寄酒，诗以趣之,元末明初,张昱,春至遣怀惟恃酒，莫教花发酒来迟。文章每与年俱进，世事还于老始知。海岳几时吟雪梦，涔阳有约采兰期。古音最爱朱弦曲，弹到高堂念别离。
月轩，为张令赋,元末明初,张昱,思亲对月清宵坐，了却公家事可知。白发已无重见日，清光还有再圆时。叶间零露皆成泪，窗外栖乌总是悲。大孝终身俱有慕，不辞为赋蓼莪诗。
寄汤水严仲原处士,元末明初,张昱,情忝姻家亦是缘，人来无不问汤泉。间常采菊东篱下，每望长安西日边。素业鱼盐沧海上，綵衣孙子画堂前。高车况是京畿内，受用高年五福全。
孝友堂，为姚氏彦名、彦昌昆弟赋,元末明初,张昱,两生孝友谁不知，左辖题堂固所宜。岂独声名从此大，要教风俗与之移。棣华煜煜照春日，乌鸟哑哑啼树枝。林植羽栖俱有感，过门宾客可无诗？
瀼东耕者，为社友黄成章赋,元末明初,张昱,鹿门不道似乌溪，榆柳连阴覆大堤。常日墟船潮上下，每年春事瀼东西。劝农随例拜车马，观稼依稀从杖藜。牛角挂书吾道在，古来力食尽男儿。
寄王元吉、杨东叟二处士,元末明初,张昱,华亭犹有古人存，风景依稀似鹿门。一曲晴湖通画舫，万株古木出乌林。卜邻王翰俱文物，识字扬雄足酒樽。有约重来访东叟，征歌同乐最闲园。
宝古斋,元末明初,张昱,曹昭宝古以名斋，韫椟非时不一开。图画丹青半人物，尊彝文藻尽云雷。流传竟自何人得，玩赏知经几手来？世故浮云眼前事，题诗投笔为兴怀。
双桂堂，为俞子成赋,元末明初,张昱,双桂团栾对两楹，碧云无数共生成。郤生片玉曾驰誉，窦氏五枝俱向荣。奕叶至今传世泽，灵根既老际文明。会须满袖天香里，载酒高堂说姓名。
送廖思诚知安肃县,元末明初,张昱,新恩领县之安肃，便道宁家孝使然。亲舍恋深云白白，官程期速马翩翩。人民社稷上所倚，期会簿书勤是先。政考有成俱大用，到官知尔又春前。
听泉轩，为龙井智法师赋,元末明初,张昱,山僧听得泉声好，每夜坐忘清夜深。松上落来惊鹤梦，潭中泻下杂龙吟。观心已净平生垢，到耳能空见在心。此去涓流如不息，沛然谁禦海鲸音？
听律令乡饮回，赠刘复斋、马弘道,元末明初,张昱,晚步河桥念此身，余生犹幸齿编民。府城无迹非为贱，松菊犹存未是贫。官府才听新降律，酒垆先问有钱人。衢歌仰咏唐虞化，乡饮俱前老缙绅。
梅竹轩,元末明初,张昱,古梅修竹两相亲，坐对高堂如大宾。空谷有人怜翠袖，雒阳无梦染缁尘。岁寒清白能同趣，日暮平安是此身。三友若能同此隐，门前杨柳任芳春。
晚步西湖畔，会叶舜臣自运司中出,元末明初,张昱,武林耆旧似公稀，未觉文章与世违。节序去人惊逝水，柳阴当面转斜晖。群鸥晚戏呈天趣，孤鹤宵鸣自道机。早作余寒宜晏出，为嫌多露湿荷衣。
悼孔英夫提举,元末明初,张昱,老泪何堪哭寝门，斯人况复是斯文。六经政尔传家集，曲阜苍然掩暮云。郁郁涧松看得地，昂昂野鹤又离群。贤郎无忝家声旧，能以文章继世芬。
修净慈寺成，贺简以道长老,元末明初,张昱,古佛毗耶愿海深，万间弹指变黄金。分明兜率诸天境，庆赞阎浮施主心。堂上鼓钟声大地，域中龙象尽知音。自应雪夜传衣处，不独神光在少林。
送沈敬止赴胄监,元末明初,张昱,老态颓然厌世氛，喜看贤者步青云。事君如得行其志，出对还当罄所闻。列宿九霄余气象，灵芝五采绚人文。满朝侍从皆英俊，始是文章可策勋。
郑竹隐处士墓上作,元末明初,张昱,何惭南渡旧名臣，奕世居然保缙绅。五福备身宜尔寿，一经教子异他人。蛟螭赑屃碑文古，松柏阴森墓道新。弹指浮云今古事，几家荒草卧麒麟？
宋高宗御题李唐画唐香山九老二律诗,元末明初,张昱,两疏谁是见机还，终始君臣似此难。宸翰昭回云汉上，衣冠彷佛画图间。当时诸老琴尊会，尽是同朝鸳鹭班。风采拜辞云陛下，白云千载在香山。
中秋望月，甲辰年赋 其二,元末明初,张昱,月里分明见九州，浮云西北是璚楼。歌钟未厌今宵酒，砧杵那禁此夜愁？若使有情须痛哭，不知何物是风流？霓裳不向当时罢，戎马中原未肯休。
学舟为崔检校赋,元末明初,张昱,髯崔家寓市河头，斋馆临河题学舟。不为乘桴浮大海，应期击楫誓中流。风波浮世何能济，驷马高车更有忧。何事外郎居骑省，却将魂梦记沧洲。
题燕山万里图，为江左葛元毳编修子赋,元末明初,张昱,翰林藁葬古幽州，万里游魂土一丘。父子有情终自苦，丹青得趣岂知愁？风沙日日黄龙塞，雨雪年年青海头。狐死首丘谁不念，莫将遗憾在遐陬。
送单尚书致仕还乡,元末明初,张昱,风尘澒洞识龙颜，便解兵符拜谏间。天上已扶真主出，榻前尚乞故乡还。黄金优老车增重，紫禁朝天梦可闲。世受淮田知所赐，几人得似单家山？
题国清寺三隐堂,元末明初,张昱,莫与闲人说旧游，这些风采尽风流。只因当日机曾露，直到而今笑未休。虎迹已无深院闭，藤花犹盖两岩幽。相逢总是知音者，莫叫苍天恼赵州。
明岩寺,元末明初,张昱,叠嶂重岩出半天，芙蓉幽洞下相连。浮云富贵二三子，放浪人天五百年。饭后风松为伴侣，春来花鸟作因缘。村堂野墅俱题遍，句句天机合自然。
寒岩寺,元末明初,张昱,一片浮云去不还，龙吟虎啸出人间。礼干往日成饶舌，太守当时亦厚颜。秋至候虫还唧唧，春来鸣鸟自关关。烟萝古洞依然在，要问寒山即此山？
送郭子程湖州收父骨还庐陵,元末明初,张昱,事亲尽礼谁非孝，岂愿遭逢世道艰？千里风尘音问隔，十年父子梦魂间。首丘自负终天痛，函骨宁期此日还？地下老翁应自慰，免将遗憾在他山。
同谢别驾过淀山湖，登普光寺阁，次壁间马郎中诗韵,元末明初,张昱,浮云终日作轻阴，寺下龙潭百丈深。古刻尚存邢女记，好诗今与谢公吟。风行淀水摇深碧，雨过松花落细金。怕见南湖春草色，每来高阁倦登临。
陪月中丞访宝林寺别峰尊师，有诗，因次其韵,元末明初,张昱,传呼载道不知遥，骢马乘秋气益骄。佛运已知当末劫，寺碑犹及见前朝。升堂钟鼓闻三界，听法鱼龙趁两潮。不有斯文为世重，东坡何以慕参寥？
客至,元末明初,张昱,潦倒无能因不才，乐然笑口有时开。呼猿洞边采药到，浴鹄湾头载酒回。对客且容谈玉麈，题诗何必寄银台？瓮中听取春浆熟，便买鲈鱼煮四鳃。
题东皋隐居，为范思贤赋,元末明初,张昱,海水桑田几变迁，桃花依旧郡城边。蔬园百亩充官税，药价一生供酒钱。诗句兴来题綵笔，道心悟后付朱弦。院曹谁信同僚后，谈笑交游十五年。
留题天台香积寺，为乡僧印秋海赋,元末明初,张昱,花界追寻一榻凉，破除烦恼是禅房。慢挥大扇消长日，共倒深杯说故乡。万事到头成画虎，百年束手共亡羊。明朝马首劳瞻望，此别人间更渺茫。
归来堂诗，为云间青龙镇章吉甫太守题,元末明初,张昱,使君致仕归来日，九十慈亲犹在堂。秋水鲈鱼朝入馔，薰风纨扇晚生凉。孝廉早已称高士，名德今宜重一乡。花底板舆喧笑语，白须风动綵衣裳。
送隽侍者还永乐寺，寄阐大猷尊师,元末明初,张昱,记乘官舫过明州，永乐寺中曾一游。绕径凉云修竹晓，满池香露小荷秋。松花酒贮山瓶送，雀舌茶烦蒻笼收。尔隽到家烦问询，旧题还刻在诗楼？
黄冈寺，赠朱质夫,元末明初,张昱,尚书宾客唯予在，门下诸生独尔存。终有黄钟求贾铎，肯于清庙少牺尊？茶瓜留客冈头寺，风雨题诗海上村。莫问几时回马首，也须迎候出衡门。
环隐，有序,元末明初,张昱,大化循环不可穷，至哉枢始得环中。漆园化蝶有今日，柱史犹龙非此翁。斋馆前朝存旧制，丹青遗像仰高风。百年文献凋零尽，川上空嗟逝水东。
梦梅花处,元末明初,张昱,帐底梅花觉有香，不由铁石作肝肠。宫妆何处红绡女，春色谁家白玉堂？枕上翠禽栖正稳，梦中蝴蝶引初长。城楼画角复吹觉，任有文章恼宋郎。
看剑亭，为曹将军赋,元末明初,张昱,此剑名家已数传，为曾与国净风烟。闻鸡起舞非今日，对酒闲看忆往年。三尺神光遗电影，一函宝气閟星躔。章江曰夜东流去，亭下题诗重惘然。
纸被,元末明初,张昱,闲眠受用剡藤香，不比行云恼宋郎。月里杨花终夜落，云中蝴蝶过春狂。象床绣枕知难称，道馆僧房或可当。还是梦中风景别，东华尘土久相忘。
赠医士潘氏中和斋,元末明初,张昱,心天一气贯中和，孺子膏肓若我何！内景金花今證道，上池玉液不生波。献方龙每乘云至，收杏人曾倩虎驮。十世医传方胍妙，门前无奈杏花多。
寄谢伯昭、伯理二昆仲,元末明初,张昱,话别南堂二十年，江湖鱼雁两茫然。车书此日同天下，濠泗而今是日边。架上遗书宜教子，老来乐事是归田。谢家子侄应相念，每到池塘忆惠连。
过林和靖墓,元末明初,张昱,西湖处士林和靖，两句梅诗直到今。此事岂容同末俗，当时还亦有知音。高车大旆知何往，剩水残山尚可吟。三尺孤坟埋宿莽，过君谁不愿抽簪？
尚絅斋，为洞霄郎可道赋,元末明初,张昱,衣锦能怀尚絅心，闇然师道重山林。玉因韫椟知无价，琴到希声是大音。蝶化梦魂高枕后，鹤鸣秋水万山深。青苔黄叶空岩畔，俗驾何由得一寻？
琼花,元末明初,张昱,几枝雪艳向风斜，未许吹香上鬓鸦。谁取根来广陵郡，却留春在后皇家。懿公灭卫虽云鹤，炀帝亡隋岂独花？自是锦帆迷故国，恨连芳草满天涯。
寄题清晖楼,元末明初,张昱,谢公履迹遍岩扉，似觉高情与世违。昔日文章归丽句，至今山水发清晖。神仙灭迹虚金露，尘俗何缘别翠微？尚忆咏诗同水部，山林有待薜萝衣。
寄梁太医,元末明初,张昱,髯翁邂逅海西边，风采何曾异往年？谈客过门从取醉，贫家问疾不论钱。送方龙每乘云去，种杏人曾见虎眠。此等希奇何足怪，古来医术尽通仙。
移居寿安里二仙巷,元末明初,张昱,移居所籍应官期，奈此黄梅五月时。墙竹翻风摇凤翥，堂萱卧雨带罗披。夏阴正盛衣还湿，日晷无移事可知。此景自怜张仲蔚，蓬蒿三径共栖迟。
王敬仲知府自临江回,元末明初,张昱,九鼎勋劳一羽轻，几何岁月俟河清？卢生觉后惟空枕，丁令归来祇故城。宛马老怀沙苑阔，宾鸿春忆塞云平。天恩既许投闲后，莫向除书问姓名。
次韵鄞孟文经历留别诗二首 其一,元末明初,张昱,总是邯郸梦里身，区区鞍马九衢尘。贤才俱进惟新命，幕府从交旧日人。天上星辰光觉近，寒岩松柏色还新。从来气候关时事，鸿雁来宾已过春。
次韵鄞孟文经历留别诗二首 其二,元末明初,张昱,幕府深居得所亲，好看车马动行尘。身归绛县将遗老，诗忝河梁别故人。行李往来谁不旧，疏林折赠意能新。都城路有襄陵使，欲托微波寄洛神。
梦梅花处,元末明初,张昱,丹青庭院欲黄昏，蝴蝶蘧蘧化梦魂。姑射肌肤如处子，儿家消息在重门。香薰绣被过残腊，影落画阑连大尊。可是玉川无觅处，窗前春色胜张琨。
秋水轩,元末明初,张昱,镜水当轩景最新，翔鸥栖鹭总比邻。风惊帏箔萤流扇，露湿阑干月近人。深院暑收闻捣练，前溪波小见垂纶。莫言萧瑟秋光里，还见文章赋楚臣。
次韵慈利县王孝廉过洞庭思亲之作,元末明初,张昱,洞庭波浪接青天，渺渺帆樯上计船。万里客程何日尽，一宵江月向人圆。桥题驷马名先至，风遇鸿毛势沛然。之子澧兰歌最好，有人云梦泽南边。
奉天门早朝次韵,元末明初,张昱,千官趣谒武楼间，尽是洪钟帝铸颜。咫尺天威临御座，太平风景出朝班。握兰凤阁舍人贵，视草鸾坡学士闲。骑马共谈双阙下，期将万寿祝南山。
次韵偶成二首 其一,元末明初,张昱,杂然异味出宾盘，老觉樽前更有欢。清夜可人歌板倦，小楼细雨烛花寒。狂情肯为诸公吝，酒量方知到处宽。醉后玉山从倒却，试将时果掷潘安。
次韵偶成二首 其二,元末明初,张昱,程家兄弟合情亲，霁月光风满座生。乐事笙箫相间发，酒怀江海欲同倾。自怜绿发朱颜改，尚觉千金一笑轻。夜半酒醒孤枕上，不将归思忆江城。
梅鹤轩,元末明初,张昱,梅福高轩得所亲，皎然洁白离风尘。九皋唳彻云间鹤，万玉香先天下春。门外自应回俗驾，尊前犹得伴吟身。绿阴窗户研朱者，莫是青溪点易人。
读府教授徐大章为岐阳王客白以中赋西塘八景咏，夜卧，有怀不寐,元末明初,张昱,若使蔡邕今日读，应题八字刻西塘。大音如奏古琴瑟，众羽不瞻孤凤凰。百世可传惟述作，一辞难措是文章。老夫为此喜无寐，卧诵不知秋夜长。
壬戌朔旦，试笔,元末明初,张昱,斯文天与乐余年，中有黄金取酒钱。绛老又添新甲子，王家惟守旧青毡。将春梅蕊茱萸小，透雪萱芽翡翠鲜。宾客到门无别话，履端相庆画堂前。
题梧桐宫六逸堂,元末明初,张昱,龙化青林水满溪，昔人曾此寄幽栖。高情不负杯中物，烂醉何妨日似泥？富贵到头蕉下鹿，光阴过眼瓮中鸡。当时不尽风流兴，付与山莺尽意啼。
题梦焦轩,元末明初,张昱,道人内视已超然，一息薰香遍大千。骇鹿始知身似梦，覆蕉曾悟佛中禅。袈裟万朵天花里，世界千重梵网边。重见毗那峰顶上，手开楼阁说因缘。
戊申岁间中清赏十景 其四 修林策短筇,元末明初,叶颙,修林策短筇，路入烟霞去。群峰喜逢迎，向人如妩媚。攀条览芙蓉，临流采荪蕊。幽花不知名，馨香杂芳树。天风吹敝袍，晓露沾行履。更无尘染衣，常有云生袂。山禽忽飞来，啼破幽绝处。
题诸葛孔明 其六,元末明初,张昱,身为中山汉子孙，西南别立旧乾坤。君才十倍曹丕上，位列三台蜀相尊。布阵有图灵尚在，出师遗表恨犹存。休将巾帼羞司马，五丈原头日已昏。
题严子陵,元末明初,张昱,赤图神运复炎刘，白水真人忆旧游。一代位尊眠凤榻，千年名重著羊裘。山林孰谓无伊尹，廊庙何曾弃许由？惟有富春山下月，清光常绕石滩流。
题张天爵父通守公张侯之墓,元末明初,张昱,平生好友念张侯，紫峡云深墓木稠。赤绂既能承世泽，黄金奚用为孙谋？衣冠南郡成前辈，风月西湖总旧游。过此岂胜存殁感，解鞍一奠古坟头。
水竹佳处，为壶金子赋,元末明初,张昱,夏盖鱼龙旧两都，风涛千顷与之俱。凤毛终日在池上，云气有时生座隅。茶灶晚烟连翡翠，钓竿春雨拂珊瑚。岂同六逸清狂者，沈湎徂徕作酒徒。
谢张彦恭,元末明初,张昱,金注传来九世医，提携襁负满门楣。自来南渡称高手，党独咸阳爱小儿。汉史河源知共派，天家荆树是连枝。木桃犹望琼瑶报，谁谓酬医不费诗？
朱家园海棠,元末明初,张昱,天机人事每相催，谁到花前不举杯？车马园林春半后，丹青楼馆燕双回。锦帏睡足晨妆在，银烛烧残莫两来。昨夜綵云频入梦，朱家今见海棠开。
过王郎中草堂赋,元末明初,张昱,药栏春暖牡丹香，蝴蝶双飞不过墙。万汇天机何处静，一年春事此时忙。篇诗未觉为时重，尊酒能留共日长。岂是辋川无作者，直邀裴迪赋山堂。
适轩，为致仕浙东宣慰使杨元诚赋,元末明初,张昱,道义相忘乐有余，贵施行与待何如？闲身已付蘧蘧蝶，暇日何妨小小车。蜂恋酒香留几席，花随日影到琴书。轩中定有何人到，弟子时常问起居。
听莺轩,元末明初,张昱,何处春来好听莺，谢家池馆越州城。绿杨垂地露烟重，红杏映帘风日清。醉把玉杯如有待，笑停锦瑟谩多情。却思旧过宫墙畔，著意马头啼数声。
过鉴湖,元末明初,张昱,风流数得贺家湖，观里黄冠是酒徒。笑出市垆留剑当，醉临秋水索花扶。当时未免呼狂客，后世犹堪励鄙夫。落日无从访陈迹，商声为我起菰蒲。
长安镇市，次赵文伯韵,元末明初,张昱,淹遍衣衫酒未乾，何如李白醉长安？牡丹庭院漙新露，燕子帘栊过薄寒。春晚绝无情可托，日长惟有睡相干。旧题犹在轻罗扇，小字斜行不厌看。
寄王梧溪,元末明初,张昱,仙舟曾记过南堂，鸣鸟高梧日正长。胡蝶重来春梦觉，牡丹欲尽燕泥忙。当时宾客知何往，此日音书或漫忘。犹有白头王粲在，独将词赋动江乡。
题钟馗,元末明初,张昱,梦以自见，正以辟邪。赐之袍笏，人耶鬼耶？
古辞,元末明初,张昱,欢乐自欢乐，苦辛长苦辛。城中十万户，谁是种田人？
风雨牧牛图,元末明初,张昱,牧牛值风雨，牧具几脱手。不自风雨前，不自风雨后。
石友,元末明初,张昱,苍然柱石姿，风雨莓苔久。幸同贞固心，相看即吾友。
竹居,元末明初,张昱,百年驹过隙，万事成鞅掌。自顾非此君，谁与共清赏？
花径,元末明初,张昱,繁花作高树，狭径不数曲。醉来扶杖行，幽兴亦自足。
蕉林,元末明初,张昱,愁怀常把酒，爱此满林玉。风回舞袖翻，欲近纱窗绿。
芳屏,元末明初,张昱,众芳结为屏，左右映红药。问讯园中人，何如金孔雀？
蔬畦,元末明初,张昱,学圃才两畦，佳蔬欲几品？露葵不厌烹，及我春酒醒。
梨花折枝,元末明初,张昱,已过清明节，犹依玉镜台。一枝如折得，几误蝶飞来。
水殿纳凉图,元末明初,张昱,别殿红绡女，无风亦自凉。阑边是湖水，夜夜宿鸳鸯。
七夕,元末明初,张昱,乞与人间巧，全凭此夜秋。如何针线月，容易下西楼？
别刘博士,元末明初,张昱,祇为情如雨，从教醉似泥。免看杨柳色，相送出城西。
王昭君二首 其一,元末明初,张昱,汉地非无雪，边城不见花。琵琶一万里，马上尽风沙。
王昭君二首 其二,元末明初,张昱,巾帼犹知辱，裙钗可即戎。单于如有问，教妾若为容？
铜雀台,元末明初,张昱,自古谁无死，英雄岂不知？望陵歌舞歇，还有梦来时。
边思,元末明初,张昱,万里尽风沙，征人念岁华。角声悲自语，谁见落梅花？
赤壁,元末明初,张昱,赤壁不改色，汉江依旧流。二龙争战后，风月属扁舟。
峡川,元末明初,张昱,石与青天近，浮云向客低。自然堪下泪，不是有猿啼。
题扬州史左丞画扇,元末明初,张昱,后土祠前路，金鞍忆旧游。春风双燕子，浑似在扬州。
塞上,元末明初,张昱,朔风西北来，惊沙对面起。人马暗相失，咫尺已千里。
题商山观弈图,元末明初,张昱,纵横十九路，一著一回新。如此深山许，旁观亦有人。
题村庙,元末明初,张昱,祸福凭谁降，鸡豚合有灾。年年当社日，箫鼓赛神来。
飞来峰,元末明初,张昱,峰在西天竺，青莲千叶开。佛应无妄说，或恐是飞来。
呼猿洞,元末明初,张昱,洞閟烟霞古，岩回藤蔓丛。谁能将剑术，往问白猿公。
题名石,元末明初,张昱,东坡龙井回，题名塔砖上。岂期后百年，过者为瞻仰？
合涧桥,元末明初,张昱,两涧何年合，一桥终日闲。桃花逐流水，未觉是人间。
龙公洞,元末明初,张昱,龙或藏其用，迹与蛇何异？惭愧耕稼人，犹来候云气。
饭猿台,元末明初,张昱,僧既非昔年，猿亦异往日。唯有饭猿台，犹是当时石。
连岩栈,元末明初,张昱,连岩有栈道，重叠架古木。勿轻纵步险，平地折车轴。
客儿亭,元末明初,张昱,客儿谢家子，明师梦相待。斯人骨亦朽，斯亭尚千载。
坐禅石,元末明初,张昱,法师禅定时，万象付冥漠。至今岩前石，每每天花落。
邻墙梅花,元末明初,张昱,腊后春才到，寒香袭素袍。梅花如有意，不在粉墙高。
闻钟,元末明初,张昱,朝撞亦悤悤，暮撞亦悤悤。销磨浮世事，都在数声中。
墨萱草,元末明初,张昱,种得宜男草，忘忧度岁华。墨池怜照影，朵朵凤头花。
葛仙溪,元末明初,张昱,葛仙浴丹溪，饮溪骨自蜕。试问归来鹤，何人寿千岁？
济川图,元末明初,张昱,平地有摧辀，慎者或不免。奈何千金躯，涉此风涛险。
菊花,元末明初,张昱,万夫起铜盘，拔地一千丈。宁知白露华，暗满菊花上。
臧祥卿画竹枝白头禽扇面,元末明初,张昱,片月出幽林，闲情欲不禁。天寒怜翠袖，为赋白头吟。
西施洞,元末明初,张昱,馆娃宫前洞，西施旧来往。自载扁舟后，岁岁春萝长。
履迹,元末明初,张昱,西施往行处，好事作履迹。几寸莓苔深，见者为怜惜。
问梅,元末明初,张昱,一种陇头树，东风都合吹。未应造物者，偏在向南枝。
喜新晴,元末明初,张昱,五色云间鹊，今朝忽放声。绕檐飞不去，亦是喜新晴。
泉月轩，为开元宫张道士赋,元末明初,张昱,为贪真境好，每到即忘归。叩齿漱明月，清光生羽衣。
题餐霞洞,元末明初,张昱,愚者昧其觉，贪生还一梦。不见餐霞人，唯见古时洞。
李息斋平章画生色竹,元末明初,张昱,一代风流尽，丹青付此君。忍将湘浦泪，更洒九疑云。
题牧溪画飞鸣雁二画 其一,元末明初,张昱,秋风几万里，一色是青云。谁信天山路，无书可寄君。
题牧溪画飞鸣雁二画 其二,元末明初,张昱,倦飞怜羽翼，引领一长鸣。紫塞秋何似，今宵月正明。
新宫访袁真人，知已羽化，留题,元末明初,张昱,仙客已尘土，桃花依旧春。后来看花者，不是种桃人。
惜花,元末明初,张昱,昨夜一花开，今朝一花落。春事能几何，奈此风雨恶。
僧华光画梅,元末明初,张昱,谁与一毫端，示此无垢相。迦叶不可招，始悟色空妄。
柳庄,元末明初,张昱,种柳连庄屋，春来色更娇。不同残腊见，封雪落长条。
桂林,元末明初,张昱,不用歌丛桂，谁能更出山？若无忘世事，来共此中闲。
兰渚,元末明初,张昱,幽兰满洲渚，纫之可为佩。欲遗心所亲，涔阳何处在？
竹坡,元末明初,张昱,城中寸金地，种竹不可多。风前值杖看，奈此绿阴何！
瓜田,元末明初,张昱,仲夏生意繁，延蔓若野葛。结实田亩中，庶慰行者渴。
荷港,元末明初,张昱,门前东西道，下是荷花港。越女不避人，唱歌来荡桨。
鹤亭,元末明初,张昱,有时命童子，亭前按舞鹤。虽无宾客欢，对此亦云乐。
鱼池,元末明初,张昱,放鱼池中央，池水深尺许。勿谓江河远，时来足风雨。
题市学堂,元末明初,张昱,喧聒从终日，跳梁欲上街。要令心目静，除是掩空斋。
赠欧阳尚礼还播州,元末明初,张昱,人生岂无别，咫尺异言笑。况复万里遥，风烟接蛮徼。
观拆白塔，有赋,元末明初,张昱,白塔谁所营，又复为平地。犹有百年人，闲来说兴废。
题章叔厚所画投竿图,元末明初,张昱,大鱼不可得，小鱼钓何益？不如投竿坐，临流以终日。
上清方方壶作墨画，赠毛起宗提点,元末明初,张昱,风火鍊仙骨，云雷铸鼎文。壶公探造化，图寄大毛君。
赵清献小像,元末明初,张昱,当时仰望公，画笔开生面。之官惟琴鹤，千载赵清献。
别故人,元末明初,张昱,未别欲千言，临别无一语。惟此旧时心，随君渡江去。
别乡友,元末明初,张昱,共是他乡客，从游又隔年。老人偏惜别，把臂一茫然。
赠县令任满,元末明初,张昱,一勺清泉水，三年共此心。不堪弹别鹄，惟是邑中琴。
磐石吹箫图,元末明初,张昱,宰相五更朝，金鞍拂柳条。何如磐石上，散发坐吹箫。
白头翁,元末明初,张昱,疏蔓短于蓬，卑栖怯晚风。祇缘头白早，无处入芳丛。
落梅花,元末明初,张昱,含章人正卧，几片下空墙？春雪调铅粉，相和一处香。
题宋子障太守画,元末明初,张昱,老树含青雨，平林澹白烟。隔溪茅屋在，好泊米家船。
题赵子昂画梨花画眉图,元末明初,张昱,鸣春如有意，谁与画眉长？若诉梨园事，开元梦一场。
恼啼鸦,元末明初,张昱,朝啼人尽睡，暮啼人厌闻。非关毛羽恶，不入凤凰群。
代毛延寿,元末明初,张昱,岂谓黄金少，除褒君未知。古来因好色，灭国是龙漦。
高房山画扇,元末明初,张昱,结屋清溪上，仙凡此路分。终朝看不厌，惟是满山云。
捕鱼图,元末明初,张昱,画出溪边景，浑家在捕鱼。笔头余兴在，几点暮鸦疏？
晚望东村,元末明初,张昱,开门见东村，晨光尚蒙昧。白云何处来，适与予心会。
题王大年画,元末明初,张昱,舟楫为生计，沙鸥识此情。百年浮世事，九鼎一丝轻。
林子山画，为郑宗表题,元末明初,张昱,尊前可忘世，纶竿聊伴身。乐然溪水上，鱼鸟与相亲。
双蝶,元末明初,张昱,相逐双飞蝶，风前不自持。有生皆有感，微物岂无知？
白练带禽,元末明初,张昱,一双白练带，绕树效于飞。宜尔闺房喜，图形上绣衣。
秋棠晚思图,元末明初,张昱,两雀晚相依，棠梨叶渐稀。连枝有深思，未可便辞飞。
梅花十绝 其一,元末明初,张昱,种梅如昨日，树已过人长。粉白东邻女，争窥出院墙。
梅花十绝 其二,元末明初,张昱,小玉探春回，褰帘笑语来。今朝庭树上，忽有数花开。
梅花十绝 其三,元末明初,张昱,黄钟才应律，英萼已舒芽。不笑黄金柳，先开白玉花。
梅花十绝 其四,元末明初,张昱,汉主黄金屋，卢家白玉堂。暗香浮动处，愁思月昏黄。
梅花十绝 其五,元末明初,张昱,一枝怜似玉，日暮正愁新。寂寞珍珠佩，天寒翠袖人。
梅花十绝 其六,元末明初,张昱,数点飘香雪，非关画角吹。惊心调鼎事，细雨绿阴时。
梅花十绝 其七,元末明初,张昱,雪落纱窗外，寒梅正著花。不同桃李树，争艳五侯家。
梅花十绝 其八,元末明初,张昱,新月回宫檐，梅妆艳于雪。谁为五出花，能加天下白。
梅花十绝 其九,元末明初,张昱,姑射有处子，雪色而内视。肌粟寒不生，香篝熏素被。
梅花十绝 其十,元末明初,张昱,树老苔衣厚，花稀春事迟。为缘生驿路，都是折残枝。
题画,元末明初,张昱,笔墨生幽思，山居春日长。独谣桥上路，亦自惜年芳。
夜坐,元末明初,张昱,夜长春酒醒，敧枕何曾睡？时见烛花中，余光吐金穗。
题竹,元末明初,张昱,落墨生幽思，风来自有香。九天皆雨露，容易拂云长。
题西湖大佛头寺,元末明初,张昱,佛身满法界，金色从地起。若人加庄严，其福亦如是。
题枯木竹石图,元末明初,张昱,石氏珊瑚树，杨家翡翠钩。千年风雨后，遗影海中洲。
青山白云图,元末明初,张昱,俗驾真难到，满山都是云。云中有楼观，鸾鹤日相闻。
题画山水,元末明初,张昱,溪回岸影深，山迥溪声响。独有溪上人，扁舟自来往。
题诸葛孔明像,元末明初,张昱,一笑出隆中，黄星掩日红。妖氛不敢作，白羽起西风。
咏鸡,元末明初,张昱,凤凰有五色，鸡亦有五德。鼓翼不妄啼，一声天下白。
题青山白云,元末明初,张昱,一个茅庐何处，小桥古木溪湾。但见山青云白，不知天上人间。
题孔明抱膝图,元末明初,张昱,抱膝长吟彼一时，卧龙消息有谁知？能听天下三分计，赖有刘家大耳儿。
题羲之写扇图,元末明初,张昱,蒲扇新题墨未乾，也应技痒要人看。阿婆莫谩提篮去，明日街头写便难。
访旧三竺，次泐禅师杂兴韵二首 其一,元末明初,张昱,但教怀抱能倾倒，莫向樽罍计有无。不为访僧三竺寺，肯乘烟艇过西湖？
访旧三竺，次泐禅师杂兴韵二首 其二,元末明初,张昱,酒馆湖船尽有名，玉杯时得肆闲情。至今人说张员外，不是看花不出城。
为桐峰讲主题二画，风梅,元末明初,张昱,长林春早玉烟新，未许风光殿后尘。留得维摩方丈在，碧纱遮护散花人。
烟梅,元末明初,张昱,高坐天人白玉床，袈裟都是素毫光。东风也自知消息，故故吹香入道场。
题墨梅,元末明初,张昱,一点娇飞傍镜台，曾随笑靥贴宫腮。如今莫说颜如玉，何限风烟马上来？
白描杏花,元末明初,张昱,小楼春雨卖花时，尽说京城好女儿。有笔何应描不就，况兼红粉不曾施。
白描水仙花,元末明初,张昱,月下归来看未真，乌丝几缕欲生春？莫教缟带随风远，留绾明珠赠洛神。
荔枝画,元末明初,张昱,一勺琼浆贮绛霞，好招鹦鹉过西家。若为解得相如渴，免向金茎泣露华。
题十八学士弈棋图,元末明初,张昱,瀛州风景最清真，一代人材尽凤麟。莫道深山更深处，旁观都是下棋人。
五陵游侠图,元末明初,张昱,白雪肌肤白玉鞍，浑身俊气许人看。若知稼穑艰难处，肯把黄金铸弹丸？
题桂花仙子二首 其一,元末明初,张昱,黄金碎捣作微尘，露染秋和色未匀。回首琼林休怅望，素娥元是月中人。
题桂花仙子二首 其二,元末明初,张昱,秋云几片作衣裳，吹尽西风骨亦香。明月若教生洛浦，可胜才思恼陈王。
题徽庙螃蟹图二首 其一,元末明初,张昱,阅尽虫鱼尔雅篇，闲将藤素染苍烟。不知画得招潮后，艮岳从教变海田？
题徽庙螃蟹图二首 其二,元末明初,张昱,长白山前谩拔都，清华小殿试操觚。含毫应笑滕王拙，不写秋沙郭索图。
题画梅,元末明初,张昱,年年长与柳争春，数点风前更可人。待得绿阴成子后，暗香疏影总随身。
题明皇击毬图,元末明初,张昱,管籥声随万乘游，开元毬马最风流。九龄老去无人谏，不破中原不肯休。
题黄花白蝶扇面,元末明初,张昱,一枝秋露染初匀，曾伴渊明漉酒巾。若道梦中能化蝶，飞来应是白衣人。
题大慈寺僧房,元末明初,张昱,老禅相见具袈裟，旋汲新泉自煮茶。笑问世间春几许，东风开遍石岩花。
题纸瓶，留别育王寺长老照大千,元末明初,张昱,朝市山林自一家，要知逢掖即袈裟。青蘋波上凉风起，定到禅房看蕙花。
题剡溪夜雪图,元末明初,张昱,雪月相邀过剡川，芙蓉远近玉生烟。戴家亭馆多风致，只好到门回酒船。
题二马图二首 其一,元末明初,张昱,卸却银鞍得自由，偶因鬉痒一回头。青丝几尺无拘束，曾控风云遍九州。
题二马图二首 其二,元末明初,张昱,春明仰首一长嘶，莫说河冰迸玉蹄。曾与将军同患难，等闲平步到檀溪。
江南曲二首 其一,元末明初,张昱,阿姊却从何处来，芙蓉有露湿香腮。相呼相应棹船去，知是邻家斗鸭回。
江南曲二首 其二,元末明初,张昱,一束莲茎学细腰，涂金艇子木兰桡。东家姊妹西家去，更约明朝去看潮。
赠琴士,元末明初,张昱,万树流莺御苑西，朝回骑马醉如泥。如今都向山堂宿，听得琴中乌夜啼。
小游仙，次韵四首 其一,元末明初,张昱,汉武求仙未绝情，枉将心力事金茎。灵王太子因无欲，吹得琅玕作凤鸣。
小游仙，次韵四首 其二,元末明初,张昱,桂閤金银不甚高，仙山几许隔波涛？信回青鸟无寻处，一色春风是绛桃。
小游仙，次韵四首 其三,元末明初,张昱,小娃莫说脸如莲，自牧羊龙向葑田。笑指清泠桥下水，此中元是碧瑶天。
小游仙，次韵四首 其四,元末明初,张昱,青蛇昨夜付书回，只许麻姑自拆开。说道蓬莱山下路，莫因清浅不归来。
题鹦鹉仕女图,元末明初,张昱,美人应自惜年华，庭院沈沈锁暮霞。祇有旧时鹦鹉见，春衫曾似石榴花。
题露荷风柳扇面二首 其一,元末明初,张昱,犹恐丹砂染未匀，波中影是镜中身。长眉画向春风里，不许人间更效颦。
题露荷风柳扇面二首 其二,元末明初,张昱,此扇当年定赐谁，泪痕犹自旧胭脂。班姬莫用闲相咏，次第凉风到汝吹。
秋夕,元末明初,张昱,紫藤满架月华明，一片凉风络纬声。犹有西江未归客，倚船因尔动离情。
过泖湖,元末明初,张昱,泖湖有路接天津，万顷银花小浪匀。安得满船都是酒，船中更载浣纱人。
过金粟寺看东坡竹,元末明初,张昱,东坡仙去三百载，海上犹存丹凤巢。醉里自将衫袖下，拂开尘壁看烟梢。
题凝思士女,元末明初,张昱,萱草花开一两枝，薰风更是断肠时。自家团扇无心把，想得回文织锦诗。
题卢媪家二首 其一,元末明初,张昱,谁似褚庄卢媪家，开门绕屋是荷花。收来麦把云成垛，缫动蚕丝雪满车。
题卢媪家二首 其二,元末明初,张昱,船坊小小柳依依，田舍人家尽自肥。溪水受阴鱼出跃，薰风吹暑燕交飞。
过萧山县,元末明初,张昱,原野萧条井邑虚，居人都是劫灰余。桥边犹有江淹寺，不为题诗驻使车。
题吴綵鸾写韵图,元末明初,张昱,小点红鸾欲下迟，远山浑似画来眉。如何一念人间事，上界仙曹便得知？
同徐大章溪上看芙蓉,元末明初,张昱,日暮归来雨湿衣，凉风千树綵云飞。渚宫只在秋江上，何事襄王梦到稀？
宫词，次周员外韵,元末明初,张昱,时样宫眉不甚长，再三笑语问同房。内园有约看花去，称得春衫绣凤凰。
题左司壁,元末明初,张昱,省中莫说文书简，开遍杏花浑不知。今日树边骑马过，满衣春雨立多时。
题毛女,元末明初,张昱,一钁长随玉雪身，女中还有烂柯人。相逢好向麻姑说，东海千年又化尘。
题东坡竹,元末明初,张昱,三百余年屈指过，犹于遗墨见东坡。虽然数尺黄州竹，写出参天直节多。
题苏小小像,元末明初,张昱,湖上行云逐步移，手携团扇欲何之？鬓边莫笑闲花草，也是当时第一枝。
题蜻蜓蛱蝶画扇,元末明初,张昱,点水穿花不自疑，轻盈满扇欲何之？柳塘一觉风流梦，又是秋香欲老时。
观弈图，为杨左丞题,元末明初,张昱,局中胜负几回新，画在丹青亦损神。莫把等闲消岁月，旁观都是下棋人。
求仙辞二首 其一,元末明初,张昱,汉皇承露铸金茎，别道云间有玉京。万乘旌旗不随去，此身何用独长生？
求仙辞二首 其二,元末明初,张昱,不见王乔驭鹤还，祇应憔悴老空山。何如修取金仙法，灭尽空花出世间。
荷花词，次韵周伯温参政四首 其一,元末明初,张昱,朝霞染得好衣裳，吹遍湖头风露香。身分可怜年纪小，纤腰一束郁金黄。
荷花词，次韵周伯温参政四首 其二,元末明初,张昱,少年惯服白朱砂，养得容颜故似霞。生长六桥杨柳岸，不知湖水是侬家。
荷花词，次韵周伯温参政四首 其三,元末明初,张昱,莫讶吴侬说靓妆，红绡贴体肉生香。夜来相伴绿荷叶，受用满湖风露凉。
荷花词，次韵周伯温参政四首 其四,元末明初,张昱,一种西湖与若耶，鸳鸯宿处便为家。秋房结得新莲子，便是当时藕上花。
上元夫人词,元末明初,张昱,阿母亲曾与制衣，手攀云锦下天机。自从宴罢茅君后，寂寞龟坛会更稀。
瘦马,元末明初,张昱,少尽其力老弃之，此岂有意埋敝帷？不如汗血阵前死，以革就裹将军尸。
柳枝词二首 其一,元末明初,张昱,尊前不弃小腰身，争欲搀先上舞茵。多谢东风好抬举，尽情分付画眉人。
柳枝词二首 其二,元末明初,张昱,春光领略不胜娇，摇荡东风千万条。悔尽江州白司马，一生空咏小蛮腰。
折柳枝,元末明初,张昱,愁向尊前唱渭城，柳枝折尽赠人行。早知世路多离别，移在邮亭远处生。
唐天宝宫词十五首 其一,元末明初,张昱,寿王妃子在青春，赐与黄冠号太真。不是白头高力士，翠华那得远蒙尘？
唐天宝宫词十五首 其二,元末明初,张昱,彻夜宫中按羽衣，明朝册拜太真妃。凤凰阁里承恩后，从此君王出内稀。
唐天宝宫词十五首 其三,元末明初,张昱,兴庆池头芍药开，贵妃步辇看花来。可怜三首清平调，不博西凉酒一杯。
唐天宝宫词十五首 其四,元末明初,张昱,清源小殿合凉州，羯鼓琵琶响未休。为是阿瞒供乐籍，八姨多费锦缠头。
唐天宝宫词十五首 其五,元末明初,张昱,蓬莱前殿摘黄柑，一色金盘赐内官。拣得枝头合欢实，画图传与大家看。
唐天宝宫词十五首 其六,元末明初,张昱,玉笛当年是赐谁，可教妃子得偷吹。还家剪下青丝发，持谢君王意可知。
唐天宝宫词十五首 其七,元末明初,张昱,天子楼前百戏陈，大娘竿舞最惊人。贵妃独赏刘郎咏，牙笏罗袍色色新。
唐天宝宫词十五首 其八,元末明初,张昱,舁上儿绷满翠容，黄裙高髻一丛丛。君王入内闻欢笑，赐与金钱满六宫。
唐天宝宫词十五首 其九,元末明初,张昱,四海承平倦万机，只将彩戏悦真妃。不平最是弹双陆，骰子公然得赐绯。
唐天宝宫词十五首 其十,元末明初,张昱,小部梨园出教坊，曲名新赐荔枝香。霓裳按舞长生殿，击碎梧桐夜未央。
唐天宝宫词十五首 其十一,元末明初,张昱,共指双星出殿迟，并肩私语有谁知？君王未出长安日，肯信人间有别离？
唐天宝宫词十五首 其十二,元末明初,张昱,香囊遗下佛堂阶，不使君王不怆怀。想著当年雪衣女，羽衣犹得苑中埋。
唐天宝宫词十五首 其十三,元末明初,张昱,勤政楼中夜正长，上皇西望转凄凉。侍儿惟有红桃在，一曲凉州泪万行。
唐天宝宫词十五首 其十四,元末明初,张昱,龙女殷勤道姓名，淩波池上乞新声。周公不入君王梦，谁与苍生致太平？
唐天宝宫词十五首 其十五,元末明初,张昱,天宝年间宠贾昌，黄衫年少满鸡坊。绛冠斗罢罗缠项，又得君王笑一场。
趋府,元末明初,张昱,燕子梁间渐有声，碧油窗外未天明。长街官树留残月，满马好风吹宿酲。
小寒,元末明初,张昱,花外东风作小寒，轻红淡白满阑干。春光不与人怜惜，留得清明伴牡丹。
凉思,元末明初,张昱,朝来风雨怯轻罗，便觉凉秋意思多。一夜不眠联翠被，余香消尽满池荷。
觉来,元末明初,张昱,好风吹雨觉来迟，开遍荼蘼总不知。团扇晚凉人似玉，也须消瘦暮春时。
春光,元末明初,张昱,湖上偏多杨柳风，桃花吹尽雨前红。等闲却被东君笑，大半春光在醉中。
柳花词五首 其一,元末明初,张昱,望穷河水是隋家，风落长堤御柳斜。春尽花飞留不住，白头啼遍后栖鸦。
柳花词五首 其二,元末明初,张昱,栏马墙西欲暮春，花飞不复过中旬。倚天楼阁晴光里，争扑珠帘不避人。
柳花词五首 其三,元末明初,张昱,章华台下路西东，走马归来满袖风。吹起万条枝上雪，等闲迷却细腰宫。
柳花词五首 其四,元末明初,张昱,满院长条散绿阴，谁家门户碧沈沈？地衣不许重帘隔，雪白花铺一寸深。
柳花词五首 其五,元末明初,张昱,扬州寺前杨柳多，柳枝能舞更能歌。夜来吹入维摩室，化作天花可奈何！
孟院判宅辞饮,元末明初,张昱,病来酒力未能加，易觉衰容染绛霞。团扇凉风吾欲睡，不劳频看石榴花。
辇下曲一百二首，有序 其一,元末明初,张昱,黄金大殿万斯年，十二丹楹日月边。伞盖威蕤当御榻，珠光照耀九重天。
辇下曲一百二首，有序 其二,元末明初,张昱,五垓千陛立朝廷，槛首铜雕一丈翎。不待来仪威凤至，日闻韶濩在青冥。
辇下曲一百二首，有序 其三,元末明初,张昱,州桥拜伏两珉龙，向下天潢一派通。四海仰瞻天子气，日行黄道贯当中。
辇下曲一百二首，有序 其四,元末明初,张昱,方朝犹是未明天，玉戚轮竿已俨然。百兽蹲威绘幡下，万臣效职内门前。
辇下曲一百二首，有序 其五,元末明初,张昱,东楼绯服唱鸡人，击到朱鼙第几声？楠寐奉常先告备，驾行三叩紫鞘鸣。
辇下曲一百二首，有序 其六,元末明初,张昱,至元典礼当朝会，宗戚前将祖训开。圣子神孙千万世，俾知大业此中来。
辇下曲一百二首，有序 其七,元末明初,张昱,二九行分正从班，尽将牙笏注名单。簟铺兽镇丹墀内，鹄立千官绕画阑。
辇下曲一百二首，有序 其八,元末明初,张昱,国戚来朝总盛容，左班翘鹖右王封。功臣带砺河山誓，万岁千秋乐未终。
辇下曲一百二首，有序 其九,元末明初,张昱,静瓜约闹殿西东，颁宴宗王礼数隆。酋长巡觞宣上旨，尽教满饮大金钟。
辇下曲一百二首，有序 其十,元末明初,张昱,万方表马贺生辰，班首师臣与相臣。喝赞礼行天乐动，九重宫阙一时新。
辇下曲一百二首，有序 其十一,元末明初,张昱,三司侍宴皇情洽，对御吹螺大礼终。宝扇合鞘催放仗，马蹄哄散万花中。
辇下曲一百二首，有序 其十二,元末明初,张昱,授时历进当冬至，太史舁官近御前。御用粉笺题国字，帕黄封上榻西边。
辇下曲一百二首，有序 其十三,元末明初,张昱,泥金沥水顺飘扬，掌扇香吹殿角凉。不是内官亲执御，太平无用镇非常。
辇下曲一百二首，有序 其十四,元末明初,张昱,只孙官样青红锦，裹肚圆文宝相珠。羽仗执金班控鹤，千人鱼贯振嵩呼。
辇下曲一百二首，有序 其十五,元末明初,张昱,全装节仗冒金钱，振竦高擎玉陛前。亸袖行交太平字，回銮犹是步蹁跹。
辇下曲一百二首，有序 其十六,元末明初,张昱,黄金酒海赢千石，龙杓梯声给大筵。殿上千官多取醉，君臣胥乐太平年。
辇下曲一百二首，有序 其十七,元末明初,张昱,西天法曲曼声长，璎珞垂衣称艳妆。大宴殿中歌舞上，华严海会庆君王。
辇下曲一百二首，有序 其十八,元末明初,张昱,职贡蛮夷通海徼，筦衣毳帽步逡巡。翠华阁下颁缯币，圣主留恩柔远人。
辇下曲一百二首，有序 其十九,元末明初,张昱,竹扛金铸百寻余，顶版高镌万国书。禁得下方雷与电，声光不敢近皇居。
辇下曲一百二首，有序 其二十,元末明初,张昱,崇天门下听宣赦，万姓欢呼万岁声。岂独罪人蒙大宥，普天率土尽关情。
辇下曲一百二首，有序 其二十一,元末明初,张昱,户外班齐大礼行，小臣鸣赞立朝廷。八风不动丹墀静，听得宫袍舞蹈声。
辇下曲一百二首，有序 其二十二,元末明初,张昱,墀左朱阑草满丛，世皇封植意尤浓。艰难大业从兹起，莫忘龙沙汗血功。
辇下曲一百二首，有序 其二十三,元末明初,张昱,国初海运自朱张，百万楼船渡大洋。有训不教忘险阻，御厨先饭进黄粱。
辇下曲一百二首，有序 其二十四,元末明初,张昱,旂常万乘缀旒旓，玉瓘升坛藉白茅。前月太常班卤簿，安排法驾事南郊。
辇下曲一百二首，有序 其二十五,元末明初,张昱,清庙上尊元不罩，爵呈三献礼当终。巫臣马湩望空洒，国语辞神妥法宫。
辇下曲一百二首，有序 其二十六,元末明初,张昱,辽东羞贡入神厨，祭鲔专车一丈余。寝庙岁行春荐礼，有加铏豆杂鲜腒。
辇下曲一百二首，有序 其二十七,元末明初,张昱,国俗祠神主中霤，毡车毡俑挂宫灯。神来鼓盏自飞动，妖自人兴如有凭。
辇下曲一百二首，有序 其二十八,元末明初,张昱,狼髋且抛何且咒，女巫凭此卜妖祥。手持朴樕挥三祀，蠲洁祈神受命长。
辇下曲一百二首，有序 其二十九,元末明初,张昱,当年大驾幸滦京，象背前驮幄殿行。国老手炉先引导，白头联骑出都城。
辇下曲一百二首，有序 其三十,元末明初,张昱,皇舆清暑出滦京，三日当番见大臣。夜半暗中偷摸箭，阴教右姓主朋巡。
辇下曲一百二首，有序 其三十一,元末明初,张昱,请号关牌趋鼓阁，弓刀千骑领兵符。例差右姓巡仓库，哄唱穹庐赐大酺。
辇下曲一百二首，有序 其三十二,元末明初,张昱,祖宗诈马宴滦都，挏酒啍啍载憨车。向晚大安高阁上，红竿雉帚扫珍珠。
辇下曲一百二首，有序 其三十三,元末明初,张昱,驾起京官聚草棚，诸司谁敢不从公？官钱例与供堂食，马上风吹酒面红。
辇下曲一百二首，有序 其三十四,元末明初,张昱,千门万户严扃钥，留守司官莫自闲。仰候秋风驼被等，郊迎大驾向南还。
辇下曲一百二首，有序 其三十五,元末明初,张昱,驼装序入日精门，铜鼓牙旗作队喧。一听巡阶铃钹振，满宫俱喜出迎恩。
辇下曲一百二首，有序 其三十六,元末明初,张昱,月华门里西角屋，六纛幽藏神所居。大驾起行先戒路，鼓钲次第出储胥。
辇下曲一百二首，有序 其三十七,元末明初,张昱,华缨孔帽诸番队，前导伶官戏竹高。白伞葳蕤避驰道，帝师辇下进葡萄。
辇下曲一百二首，有序 其三十八,元末明初,张昱,守内番僧日念吽，御厨酒肉按时供。组铃扇鼓诸天乐，知在龙宫第几重？
辇下曲一百二首，有序 其三十九,元末明初,张昱,皇舆行在辟人门，群牧分屯散綵云。习驭每朝供进马，近移毳幕尽宗勋。
辇下曲一百二首，有序 其四十,元末明初,张昱,御前亲拜中书令，恩赐东宫设内筵。手署敕黄唯一道，任谁祗受付双迁？
辇下曲一百二首，有序 其四十一,元末明初,张昱,鸡人唱罢内门开，千骑前头丞相来。卫士金瓜双引导，百司拥醉早朝回。
辇下曲一百二首，有序 其四十二,元末明初,张昱,端本堂深绣榻高，满前学士尽风骚。星河骑士知唯马，惯识金笺玉兔毫。
辇下曲一百二首，有序 其四十三,元末明初,张昱,旌旗千骑从储皇，诈柳行春出震方。祖宗马上得天下，弓矢斯张何可忘？
辇下曲一百二首，有序 其四十四,元末明初,张昱,和宁沙中朴樕笔，史臣以代铅椠事。百司译写高昌书，龙蛇复见古文字。
辇下曲一百二首，有序 其四十五,元末明初,张昱,仪台铁表冠龙尺，上刻横文晷度真。中国失传求远裔，犹于回纥见斯文。
辇下曲一百二首，有序 其四十六,元末明初,张昱,儒臣奉诏修三史，丞相衔兼领总裁。学士院官传赐宴，黄羊湩酒满车来。
辇下曲一百二首，有序 其四十七,元末明初,张昱,经筵进讲天人喜，宣索金缯赐讲臣。已觉圣躬忘所倦，教将古训更前陈。
辇下曲一百二首，有序 其四十八,元末明初,张昱,文明天子念孤寒，科举人材两榜宽。别殿下帘亲策试，唱名才了便除官。
辇下曲一百二首，有序 其四十九,元末明初,张昱,冑监诸生盛国容，大官羊膳两厨供。六经尽是君臣事，卿相才多在辟雍。
辇下曲一百二首，有序 其五十,元末明初,张昱,炉香夹道涌祥风，梵辇游城女乐从。望拜綵楼呼万岁，柘黄袍在半天中。
辇下曲一百二首，有序 其五十一,元末明初,张昱,放教贵赤一齐行，平地风生有翅身。未解刻期争拜下，御前成个赏金银。
辇下曲一百二首，有序 其五十二,元末明初,张昱,国子题名金仆姑，树篱比射尽腰符。分明百步中侯的，踊跃宗王舞袖呼。
辇下曲一百二首，有序 其五十三,元末明初,张昱,对朋角饮目相招，黄鼠生烧入地椒。马湩饮轮金铎刺，顶宁割发不相饶。
辇下曲一百二首，有序 其五十四,元末明初,张昱,柳林密遣弄臣回，封印黄金盒一枚。天语直将西内去，便教知是草芽来。
辇下曲一百二首，有序 其五十五,元末明初,张昱,直从海子望蓬莱，青雀传言日几回？为造龙舟载天姆，院家催造画图来。
辇下曲一百二首，有序 其五十六,元末明初,张昱,西方舞女即天人，玉手昙花满把青。舞唱天魔供奉曲，君王常在月宫听。
辇下曲一百二首，有序 其五十七,元末明初,张昱,鸭绿江波胜鸭头，鱼龙变化满中州。分来一派天潢水，到得乌桓便不流。
辇下曲一百二首，有序 其五十八,元末明初,张昱,昭君遗下汉琵琶，拗轸谁弹狈获沙？春色不关青冢上，只今芳草满天涯。
辇下曲一百二首，有序 其五十九,元末明初,张昱,玉窦桥边日月明，金棋界脉直如绳。世皇存此为殷鉴，上刻宣和示废兴。
辇下曲一百二首，有序 其六十,元末明初,张昱,金计倾辽至可哀，为车为马枉豗隤。岂知万岁山中土，载得龙沙王气来？
辇下曲一百二首，有序 其六十一,元末明初,张昱,大都周遭十一门，草苫土筑那吒城。谶言若以砖石裹，长似天王衣甲兵。
辇下曲一百二首，有序 其六十二,元末明初,张昱,八思巴师释之雄，字出天人惭妙工。龙沙彷佛鬼夜哭，蒙古尽归文法中。
辇下曲一百二首，有序 其六十三,元末明初,张昱,学贯天人刘太保，卜年卜世际昌期。帝王真命自神武，鱼水君臣今见之。
辇下曲一百二首，有序 其六十四,元末明初,张昱,许衡天遣至军前，未丧斯文赖此传。大学一编尧舜事，致君中统至元年。
辇下曲一百二首，有序 其六十五,元末明初,张昱,运际昌期不偶然，外臣豪杰得神仙。一言不杀感天听，教主长春亿万年。
辇下曲一百二首，有序 其六十六,元末明初,张昱,宋亡死节文丞相，不受宣封信国公。祠庙至今松柏在，世皇盛德及孤忠。
辇下曲一百二首，有序 其六十七,元末明初,张昱,太祖雄姿自圣神，一时睿断出天真。要将儒释同尊奉，宣谕黄金铸圣人。
辇下曲一百二首，有序 其六十八,元末明初,张昱,龙虎山中有道家，上清剑履绚晴霞。依时进谒棕毛殿，坐赐金瓶数十茶。
辇下曲一百二首，有序 其六十九,元末明初,张昱,相官马湩盛浑脱，骑士题封抱送来。传与内厨供上用，有时直到御前开。
辇下曲一百二首，有序 其七十,元末明初,张昱,西番僧果依时供，小笼黄旗带露装。满马尘沙兼日夜，平坡红艳露犹香。
辇下曲一百二首，有序 其七十一,元末明初,张昱,黄公垆榜大金书，门外长停右姓车。请教宫缯来换酒，悲歌始是醉之余。
辇下曲一百二首，有序 其七十二,元末明初,张昱,圜殿仪天十六楹，向前黄道不教行。帐房左右悬弓角，尽是君王宿卫兵。
辇下曲一百二首，有序 其七十三,元末明初,张昱,玉德殿当清灏西，蹲龙碧瓦接榱题。卫兵学得高丽语，连臂低歌井即梨。
辇下曲一百二首，有序 其七十四,元末明初,张昱,棕毛四面拥龙床，殿角凉生紫雾香。上位励精求治切，不曾朝退不抬汤。
辇下曲一百二首，有序 其七十五,元末明初,张昱,斜街木局尽闲房，御史微行自不妨。从立宪台曾有旨，代天耳目付贤良。
辇下曲一百二首，有序 其七十六,元末明初,张昱,上都半道次榆林，是处鸳鸯野泺深。不比使君桑下问，自媒年少觅黄金。
辇下曲一百二首，有序 其七十七,元末明初,张昱,少年马后抱熊罴，便佞相倾结所知。一日搭名帮草料，好官多属跨驴儿。
辇下曲一百二首，有序 其七十八,元末明初,张昱,闲家日逐小公侯，蓝棒相随觅打毬。向晚醉嫌归路远，金鞭梢过御街头。
辇下曲一百二首，有序 其七十九,元末明初,张昱,斗鹌初罢草初黄，锦袋牙牌日自将。闹市闲坊寻搭对，红尘走杀少年狂。
辇下曲一百二首，有序 其八十,元末明初,张昱,教坊女乐顺时秀，岂独歌传天下名？意态由来看不足，揭帘半面已倾城。
辇下曲一百二首，有序 其八十一,元末明初,张昱,争抱荆筐拾马留，贫儿朝夕候鸣驺。不知金印为何物，肯要人间万户侯？
辇下曲一百二首，有序 其八十二,元末明初,张昱,北方九眼大黑杀，幻影梵名纥剌麻。头戴髑髅踏魔女，用人以祭惑中华。
辇下曲一百二首，有序 其八十三,元末明初,张昱,高昌之神戴羖首，仗剑骑羊气猛烈。十月十三彼国人，萝卜面饼贺神节。
辇下曲一百二首，有序 其八十四,元末明初,张昱,十宇寺神呼韩王，身骑白马衣戎装。手弹箜篌仰天日，空中来仪百凤凰。
辇下曲一百二首，有序 其八十五,元末明初,张昱,旃檀佛像身丈六，三十二相俱完全。流传释家亲受记，止于大国来西天。
辇下曲一百二首，有序 其八十六,元末明初,张昱,西番灯盏重百斤，刻铭供佛题大臣。黄楢万瓮照无尽，上祝皇釐下己身。
辇下曲一百二首，有序 其八十七,元末明初,张昱,花门齐侯月生眉，白日不食夜饱之。缠头向西礼圈户，出浴升高叫阿弥。
辇下曲一百二首，有序 其八十八,元末明初,张昱,西天咒师首蜷发，不澡不颒身亦殷。倒垂璎珞披红罽，膜拜螭坳识圣颜。
辇下曲一百二首，有序 其八十九,元末明初,张昱,似将慧日破愚昏，白日如常下钓轩。男女倾城求受戒，法中秘密不能言。
辇下曲一百二首，有序 其九十,元末明初,张昱,肩垂绿发事康禅，淡扫蛾眉自可怜。出入内门装饰盛，满宫争迓女神仙。
辇下曲一百二首，有序 其九十一,元末明初,张昱,红城万户拱皇居，宿卫亲兵饱有余。苑鹿与人分食惯，朝朝群聚候麋车。
辇下曲一百二首，有序 其九十二,元末明初,张昱,枢密院家家赐宴，金符三品事奔趋。教坊白马驮身后，光禄红箫送酒车。
辇下曲一百二首，有序 其九十三,元末明初,张昱,四面朱阑当午门，百年榆柳是将军。昌期遭际风云会，草木犹封定国勋。
辇下曲一百二首，有序 其九十四,元末明初,张昱,鴐鹅风起白毰毸，秋夏跟随驾往回。圣主已开三面网，登盘玉食自天来。
辇下曲一百二首，有序 其九十五,元末明初,张昱,守宫妃子住东头，供御衣粮不外求。牙仗穹庐护阑盾，礼遵估服侍宸游。
辇下曲一百二首，有序 其九十六,元末明初,张昱,三宫除夜例驱傩，遍洒巫臣马湩多。组烛小儿相哄出，卫兵环视莫如何。
辇下曲一百二首，有序 其九十七,元末明初,张昱,绯国宫人直女工，衾裯载得内门中。当番女伴能包袱，要学高丽顶入宫。
辇下曲一百二首，有序 其九十八,元末明初,张昱,壁衣面面紫貂为，更绕腰阑挂虎皮。大雪外头深一尺，殿中风力岂曾知？
辇下曲一百二首，有序 其九十九,元末明初,张昱,天朝习俗乐从禽，为按名鹰出柳阴。立马万夫齐指望，半空鹅影雪沈沈。
辇下曲一百二首，有序 其一百,元末明初,张昱,大安阁是延春阁，峻宇雕墙古有之。四面珠帘烟树里，驾临长在夏初时。
辇下曲一百二首，有序 其一百一,元末明初,张昱,万岁山中琼岛居，广寒宫殿画难如。回銮风过黄金镫，飘下炉香十里余。
辇下曲一百二首，有序 其一百二,元末明初,张昱,栏马墙临海子边，红葵高柳碧参天。过人不敢论量数，雨露相将近百年。
宫中词二十一首 其一,元末明初,张昱,红光满室产皇储，天下千秋与祝釐。侍女后妃颁剩綵，天颜有喜内臣知。
宫中词二十一首 其二,元末明初,张昱,裹头保母性温存，不敢移身出内门。寻得描金龙凤纸，学摹国字教皇孙。
宫中词二十一首 其三,元末明初,张昱,颁赐三宫端午节，金丝缠扇绣红纱。谢恩都作男儿跪，拜起深深鹖尾斜。
宫中词二十一首 其四,元末明初,张昱,内人哄动各盈腮，谈自西宫撒雪回。报与内司当有宴，羊车今晚蚤将来。
宫中词二十一首 其五,元末明初,张昱,网轩凉思蚤相催，红叶生时雁又来。不用题情付流水，已从步辇过宫回。
宫中词二十一首 其六,元末明初,张昱,樱桃红熟覆黄巾，分赐三宫遗内臣。拜跪酬恩归院后，金盘酪粉试尝新。
宫中词二十一首 其七,元末明初,张昱,徽仪殿里不通风，火者添香殿阁中。榻上重重铺设好，君王今夜定移宫。
宫中词二十一首 其八,元末明初,张昱,宫衣新尚高丽样，方领过腰半臂裁。连夜内家争借看，为曾著过御前来。
宫中词二十一首 其九,元末明初,张昱,和好风光四月天，百花飞尽感流年。宫中无以消长日，自擘龙头十二弦。
宫中词二十一首 其十,元末明初,张昱,鸳鸯鸂鶒满池娇，綵绣金茸日几条？早晚君王天寿节，要将著御大明朝。
宫中词二十一首 其十一,元末明初,张昱,宫罗支请银霜褐，彻夜房中自剪裁。明日看花西内去，牡丹台畔木瓜开。
宫中词二十一首 其十二,元末明初,张昱,延华阁下日如年，除是当番到御前。寻出涂金香坠子，安排衣线撚春绵。
宫中词二十一首 其十三,元末明初,张昱,频把香罗拭汗腮，绿云背绾未曾开。相扶相曳还宫去，笑说秋千架下来。
宫中词二十一首 其十四,元末明初,张昱,上苑新波小海分，绿香溢岸好湔裙。故将禁指监官见，放出天河洗绛云。
宫中词二十一首 其十五,元末明初,张昱,纸绳未把祝炉香，自觉红生两脸傍。为蹬为轮俱有喜，莫将縆结作羊肠。
宫中词二十一首 其十六,元末明初,张昱,饮到更深无厌时，并肩侍女与扶持。醉来不问腰肢小，照影灯前舞柘枝。
宫中词二十一首 其十七,元末明初,张昱,填金臂失戏分明，赢得珍珠三两升。便去房中还赌赛，黄封银榼酒如渑。
宫中词二十一首 其十八,元末明初,张昱,残却花间一局棋，为因宣唤赐春衣。近前火者催何急，惟恐君王怪到迟。
宫中词二十一首 其十九,元末明初,张昱,从行火者笑相招，步辇相将过钓桥。鹿顶殿开天乐动，西宫今日赛花朝。
宫中词二十一首 其二十,元末明初,张昱,彤云捧起黄金殿，十二丹楹七户开。南面君临朝万岁，来仪应共凤归来。
宫中词二十一首 其二十一,元末明初,张昱,棂星门与州桥近，黄道中间御气高。拜伏龙眠金水上，镇安四海息波涛。
塞上谣八首 其一,元末明初,张昱,砂碛大风吹土屋，马上行人纱罩目。貂裘荆筐拾马矢，野帐炊烟煮羊肉。
塞上谣八首 其二,元末明初,张昱,玉貌当垆坐酒坊，黄金饮器索人尝。胡奴叠骑唱歌去，不管柳花飞过墙。
塞上谣八首 其三,元末明初,张昱,漭然路失龙沙西，挏酒中人软似泥。马上毳衣歌刺刺，往还都是射雕儿。
塞上谣八首 其四,元末明初,张昱,马上黄须恶酒徒，搭肩把手醉相扶。见人强作汉家语，哄著村童唱塞姑。
塞上谣八首 其五,元末明初,张昱,野蚕作茧丝玉玉，乳鸡浴沙声谷谷。骆驼奶子多醉人，毡帐雪寒留客宿。
塞上谣八首 其六,元末明初,张昱,燕姬二八面如花，留宿不问东西家。醉来拍手趁人舞，口中合唱阿剌剌。
塞上谣八首 其七,元末明初,张昱,虽说滦京是帝乡，三时闲静一时忙。驾来满眼吹花柳，驾起连天降雪霜。
塞上谣八首 其八,元末明初,张昱,亲王捧宝送回京，五色祥云抱日明。锡宴大开兴圣殿，尽呼万岁贺中兴。
题海昌仙踪,元末明初,张昱,故老相传语不空，至今石井有仙踪。行人莫向井边唾，一勺水中藏卧龙。
追次薛涛诗二首 其一,元末明初,张昱,不教周昉画丹青，却把风流付蚤莺。锦水滔滔流不尽，断肠诗句可怜情。
追次薛涛诗二首 其二,元末明初,张昱,知尔回文织未成，为因颜色擅才名。伤春伤别寻常事，莫唱阳关第四声。
学仙曲二首 其一,元末明初,张昱,仙人好乘白鹿轓，更剪明霞作飞带。醉来濯发向银湾，龙剑直倚青天外。
学仙曲二首 其二,元末明初,张昱,徐卿有子抱才贤，天上麒麟正妙年。书案囊萤勤自勉，吟窗临草颇堪怜。
题桐柏宫,元末明初,张昱,吹笙太子慕餐霞，一鹤空山总是家。桐柏几回清露重，人间容易日西斜。
题画梅花,元末明初,张昱,铅华学作内家妆，画出宫眉岁月长。不与东风共摇落，人间天上尽吹香。
送春,元末明初,张昱,送春何事典春衣，销得杨花几度飞。掌上玉杯成惯见，年年长是送春归。
巾子峰,元末明初,张昱,青冥天界碧迢迢，仙客遗巾竟寂寥。犹有白云闲似鹤，与人相伴夜吹箫。
题孔主奉宅画菊,元末明初,张昱,朝阳下照东篱菊，影落前庭亦有香。好伴容安斋内客，玉盘承露对秋光。
题三香图,元末明初,张昱,离骚比兴诸香草，不见三香入楚词。莫是岁寒将自异，众芳芜秽不同时。
雪夜寄史左丞,元末明初,张昱,白雪相将一尺深，碧油窗合夜沈沈。党家更有人如玉，犹道春寒入绣衾。
题渔村晚照,元末明初,张昱,在在溪湾尽晒罾，暮天秋水碧澄澄。几家渔舍云深处，红树寒山路惯登。
丹溪别业图，为周昉赋,元末明初,张昱,文光万丈照丹溪，爱尔慈乌夜夜啼。父有遗经能教子，草堂犹在此溪西。
题夏圭孤舟风雨图,元末明初,张昱,此船载得许多愁，使我樽前感旧游。惆怅扬州十年梦，满江风雨泊瓜洲。
题归钓图,元末明初,张昱,雨笠风蓑日往回，桃花流水碧山隈。潭中渔钓何能尽，收却纶竿归去来。
题溪居图,元末明初,张昱,朝市尘埃若我何，幽栖好处是松萝。前溪若与天河接，夜夜水中星斗多。
绍兴客中除夕,元末明初,张昱,一岁今朝是岁除，旅人况复在离居。从来牛女成惆怅，乌鹊桥边莫寄书。
玩月图,元末明初,张昱,天地有情俱是感，兔蟾应自念婵娟。分明照见山河影，一岁无如此月圆。
家人辈开螯侑杯即事,元末明初,张昱,东床敧枕未成眠，玉手开螯自可怜。得似瓮头狂吏部，江头风味落樽前。
题读碑图,元末明初,张昱,未瞻鲁庙三缄口，且读曹娥八字碑。较智只争三十里，杨修谁说是男儿？
题枯木竹石二首 其一,元末明初,张昱,风雪禁持百岁过，真成生铁铸枝柯。天寒翠袖能相倚，免得春来缠女萝。
题枯木竹石二首 其二,元末明初,张昱,一勺水中藏白蜃，一毫端上画青蛇。世人只道韩湘子，药术能开顷刻花。
热,元末明初,张昱,南州大暑何可当，雪冰不解三伏凉。夜深明月在天上，白露满湖荷叶香。
题画雨竹,元末明初,张昱,江上数声湘女瑟，烟中一曲竹枝歌。叶间有恨俱成泪，只为曾承雨露多。
题桶底图,元末明初,张昱,不向粟中藏世界，却来桶底画楼台。分明记得麻姑语，清浅蓬莱水一杯。
题渔樵闲话图,元末明初,张昱,渔樵本自不同科，何事停桡话更多？说与别人都不信，夜来风雨湿青蓑。
题徽庙画鹌鹑,元末明初,张昱,长白山前马似龙，相将风火入深宫。君王苦好丹青笔，犹恐鹌鹑画未工。
题茅堂雪景图,元末明初,张昱,草堂有客何为者，应爱山川雪未消。床上一壶堪独酌，风流不减霸陵桥。
闲居春尽,元末明初,张昱,几日春残不在家，阶前开遍粉团花。再看又是明年事，酒滴东风惜岁华。
题渊明像,元末明初,张昱,典午功名等羽毛，区区州县亦徒劳。折腰五斗无人识，只有归来最是高。
升仙坛,元末明初,张昱,坛上春风长紫苔，当时仙驾此徘徊。山中老尽千年树，化鹤何因一再来？
题王若水画翎毛二首 其一,元末明初,张昱,喔喔雄鸡趁晓光，岂同雌雉在山梁？云中鹰隼无虚爪，羽翼低飞好自防。
题王若水画翎毛二首 其二,元末明初,张昱,东风吹水碧漪漪，不放桃花自在飞。莫怪野凫惊不定，溪头弋者未忘机。
题道士王东甫图画,元末明初,张昱,金银楼阁在三山，东甫何妨屡往还？信是神仙在平地，鹤飞元不离人间。
寄报国寺渭清远上人,元末明初,张昱,谁设严关一两重，直教隔断白云踪。城中何限萧家寺，不把三间事远公。
桂花仙子图,元末明初,张昱,秋云几片剪衣裳，吹尽西风骨更香。明月不应生洛浦，又添情思恼陈王。
船过临平湖,元末明初,张昱,船过临平欲住难，藕花红白水云间。只因一霎溟濛雨，不得分明看好山。
寄三塔寺宽虚海,元末明初,张昱,望见寺前三塔近，老夫指拟驻行舟。无端一阵东风雨，吹过湖南不自由。
淩霄花,元末明初,张昱,天女天花一样娇，淩霄挽下最长条。生愁化作空山雨，满脸春红恨未销。
题新亭壁,元末明初,张昱,为爱庭前金凤花，风吹满地散残霞。清尊团扇能相伴，饮到海天秋日斜。
题修竹士女图,元末明初,张昱,袖卷香罗日又曛，寸心都作锦回文。莫教吹动参差玉，惊断阳台一段云。
题左司壁,元末明初,张昱,春日团团日未斜，东风满地散青霞。晓莺啼过落花雨，独立淮南宰相家。
题王若水画,元末明初,张昱,萱草花开日又西，太湖石畔鹧鸪啼。竹枝不是江南曲，唱得樽前思欲迷。
题唐十八学士图,元末明初,张昱,尧舜之道载方策，人存政举又何疑？肃容敛手惭色者，知是当年封德彝。
题赵子昂浴马图,元末明初,张昱,真是房星夜降精，双瞳下照水波明。浴回有翼应飞去，万里风云是一程。
风马,元末明初,张昱,时清天地息烟尘，腾跃乘看自有神。游牝委龙求作种，任渠风合向天津。
嘉禾湖上，为谢参军题扇,元末明初,张昱,鹦鹉杯中红曲酒，鸳鸯湖上黑油船。南风吹入荷花荡，借与闲人一醉眠。
明皇对弈图,元末明初,张昱,漏尽宫壶日晷移，君王犹是恋残棋。马嵬一著无人算，只有杨妃自得知。
题杨妃横玉图,元末明初,张昱,天宝年间好太平，华清小殿称人情。如何玉笛才拈起，便作风吹别调声。
春日游湖,元末明初,张昱,神仙不死今何在，富贵能全古亦难。剩买苏公堤上酒，莫教容易度春寒。
题白玉蟾像,元末明初,张昱,白玉如蟾俱是妄，青天指月亦非真。武夷洞里曾相见，却是寻常劈篾人。
咏何立事,元末明初,张昱,旧作衙官身姓何，阴司归后记仙魔。视身已是闲躯壳，一领蓑衣也是多。
谢太傅,元末明初,张昱,谢安德望重南朝，妓女东山未寂寥。若论汉家勋业事，何如笳鼓霍嫖姚？
四果画，石榴,元末明初,张昱,照眼红绡未十旬，西风又折锦苞新。石家金谷如长在，尽有明珠换美人。
桃实,元末明初,张昱,汉帝求仙不自知，祗凭青鸟使瑶池。矮人不见东方朔，肯信三偷是此儿？
枇杷,元末明初,张昱,叶底累累黄渐深，煖风四月熟幽林。记曾摘遍西园树，好似文君取酒金。
樱桃,元末明初,张昱,廊庙尝新出上阑，内厨酪粉赐金盘。白头见画成惆怅，满朵春红不厌看。
效唐僧无则咏物诗四首 其一 百舌禽,元末明初,张昱,巧作春禽百样声，似矜觜舌有余轻。若为剩有闲心性，何不云中学凤鸣？
效唐僧无则咏物诗四首 其二 鸬鹚鸟,元末明初,张昱,缡褷羽翼作群飞，残害溪鱼欲自肥。满嗉腥涎吞不下，为人长忍一生饥。
效唐僧无则咏物诗四首 其三 木笔花,元末明初,张昱,木笔花含晓露浓，似将才思拟春风。若还开在江淹宅，夜夜题诗入梦中。
效唐僧无则咏物诗四首 其四 金钱花,元末明初,张昱,小小红丝叠绛霞，钗头玉燕共年华。果然买得青春在，尽把名园种此花。
紫菊花,元末明初,张昱,应为扬州旧使君，鸡冠颜色染歌裙。陶翁九日东篱下，谁肯花前问紫云？
唐太宗遣御史萧翼赚禊帖图,元末明初,张昱,君臣诡遇一呆僧，禊帖虽来事可惩。谁料万年归葬后，却将茧纸累昭陵。
宫廊雪霁图,元末明初,张昱,画在丹青事已非，碧山犹自绕朱旗。分明黄屋宸游处，千步宫廊雪霁时。
东坡笠屐图,元末明初,张昱,从来泾渭不同波，得贬黎中幸已多。莫把丹青论笠屐，文章千载一东坡。
杜宵画围棋图,元末明初,张昱,何事今朝懒画眉，深宫又是日长时。闲愁不用量红线，看取新添几著棋？
雨晴,元末明初,张昱,蔷薇正开雨弄晴，狂风触处乱红英。韩朋莫作双飞蝶，泊在其中画不成。
晓起,元末明初,张昱,杏子花开桃萼红，夜来疏雨过帘栊。风光虽是好时节，春在谁家弦管中？
松瀑图,元末明初,张昱,石间激浪雪无迹，松下瀑流雷有声。百折狂澜非是险，人心方寸最难平。
寒食,元末明初,张昱,钱塘江上逢寒食，远客今朝转念乡。几树落花春寂寂，数行回雁草茫茫。
孙钟设瓜图,元末明初,张昱,三士凭空化鹤群，已将旗盖兆三分。刘家门外楼桑树，岂是荒唐谶所云？
岳林寺题兜率内院，为玘石心上人赋,元末明初,张昱,兜率天宫内院开，锦衣弥勒笑盈腮。因缘未了儿孙债，此是重来第几回？
闻夜潮,元末明初,张昱,潮到江楼月到迟，百年心事有谁知？床头寻得刘琨剑，舞向春风惜旧时。
张横塘画竹枝萱草,元末明初,张昱,几宵明月竹枝好，一夜东风萱草长。怅望美人烟水阔，不胜清思绕横塘。
荔枝画，为福建佥宪张惟远题四首 其一,元末明初,张昱,樽前人出玉芙蓉，纤手亲分荔子红。归得大明湖上宴，也应看画说闽中。
荔枝画，为福建佥宪张惟远题四首 其二,元末明初,张昱,茜罗轻裹玉肌寒，吹尽南风露未乾。一寸丹心无与寄，为凭图画入长安。
荔枝画，为福建佥宪张惟远题四首 其三,元末明初,张昱,红尘一骑露华香，不管卢龙道路长。谁信御前供玉食，不呈妃子不先尝。
荔枝画，为福建佥宪张惟远题四首 其四,元末明初,张昱,六月南风荔子丹，皱红小碧满银盘。水晶细嚼甜于蜜，满口生香玉露漙。
剪花士女,元末明初,张昱,咫尺芳丛艳色深，蜂情蝶思两难禁。看来莫用闲惆怅，剪下春风一寸心。
题赵仲穆人马图,元末明初,张昱,厩吏牵呈御苑回，开元求马尽龙媒。赵家富有曹韩样，摹出承平气象来。
刘曜卿画折花宫女,元末明初,张昱,柳风草露欲沾衣，又是宫中上直时。好把桃花都折尽，免教吹作落红飞。
钱舜举画芙蓉,元末明初,张昱,木末芙蓉最耐寒，等闲不许世人看。蛾眉淡扫朝天去，自采花头制道冠。
梅花水月仙子画,元末明初,张昱,游魂非鬼亦非仙，凭附梅花度岁年。欲向姮娥诉孤另，浪中亦自少团圆。
招周德新员外观菊,元末明初,张昱,明朝莫问晴和雨，骑马能来看菊花。岂是省郎无酒对，不知此处似陶家。
题扇士女,元末明初,张昱,转深文字转多情，侍女常将笔砚行。思得玉台新样句，为题团扇赠卿卿。
湖中即事,元末明初,张昱,湖柳湖波尽可怜，不知春在阿谁边？满头翡翠双鬟女，细雨吴歌湿画船。
挟弹游骑图,元末明初,张昱,玉臂双楦据绮鞍，浑身俊气要人看。若知稼穑艰难事，肯把黄金铸弹丸？
李白应制图,元末明初,张昱,明主怜才赦酒狂，不知力士贱文章。当其醉草清平调，肯信长安是夜郎？
杜甫上谒图,元末明初,张昱,出当天宝艰难日，归拜拾遗行在时。入蜀还秦底心性，一篇长拜杜鹃诗。
寄远词,元末明初,张昱,梦里关山觉后非，忧深别泪在罗衣。堂前种得宜男草，正及春香人未归。
临安访古十首 其一 石镜,元末明初,张昱,临安山中古石镜，曾照钱王冕服来。天遣紫苔封裹后，等闲不许别人开。
临安访古十首 其二 婆留井,元末明初,张昱,旧日婆留井未堙，石栏苔藓上龙鳞。而今率土皆臣妾，莫愿皇天产异人。
临安访古十首 其三 功臣塔,元末明初,张昱,峰头石塔表功臣，五百年前是佛身。莫问蓬莱水清浅，野藤犹蔓劫余春。
临安访古十首 其四 锦溪,元末明初,张昱,钱王功业与天齐，百里旌旗照此溪。彼此波中铺锦后，至今光景净无泥。
临安访古十首 其五 化城寺,元末明初,张昱,王子能以身施佛，何异生居净梵宫？敝屣视他闲富贵，男儿到此是英雄。
临安访古十首 其六 衣锦山,元末明初,张昱,还乡满山都覆锦，富贵应须白昼归。设宴九龙堂上日，沛中歌后似王稀。
临安访古十首 其七 将军树,元末明初,张昱,将军官重执金吾，不比秦朝列大夫。王为锦衣归故里，遂令老树有称呼。
临安访古十首 其八 环翠阁,元末明初,张昱,东山尚存环翠阁，谢傅来游经几年？可是旧时携妓到，粉香犹在画阑边。
临安访古十首 其九 净土寺,元末明初,张昱,祥符赐额海会寺，四百年来弹指过。试问竹林桥下路，往还曾见几东坡？
临安访古十首 其十 九仙山,元末明初,张昱,仙子何年化鹤群，至今名姓只空闻。我来欲访前朝事，怅望九仙惟白云。
鸿沟,元末明初,张昱,天命何曾分楚汉，自将南北限鸿沟。当时应恨乌江水，不与君王照白头。
李白小像,元末明初,张昱,承制摛毫玉殿头，清平乐府擅风流。名花倾国能相妒，得宠翻遗失宠忧。
桃源图,元末明初,张昱,几树桃花认未真，又何分晋与分秦？渔郎不悟避秦者，便把兴亡说与人。
苏小小坟上作,元末明初,张昱,香骨尘埋县治前，西陵魂梦隔风烟。好花好月年年在，潮落潮生更可怜。
宋赞善以筇竹一枝并诗赠玘太朴，次其韵,元末明初,张昱,庸蜀之西一竹筇，年来蜕骨已如龙。扶登春殿谈经后，风雨时生掌握中。
题臧祥卿画,元末明初,张昱,露桃风柳两依依，画在丹青亦自奇。若在墙头并驿畔，过春都是折残枝。
问蕳夷道索冬笋,元末明初,张昱,僧家嗜笋如嗜肉，满腹生香贮寒玉。肯信湖州太守馋，饥来煮遍千林竹。
徐一夔以自己小影代送埙上人回龙门寺，为题其上,元末明初,张昱,总是三生梦幻身，又何分别假和真？总饶送到龙门寺，也是丹青画里人。
邵庵虞先生为张伯雨赋四诗，开元宫道士章心远求追次其韵，伯雨画像,元末明初,张昱,此画茅山第几真，翛然白氅鹤翎新。百年身世归歌咏，一代交游在缙绅。
怀旧,元末明初,张昱,忆诵清江空旧鱼，流光如赴隙中驹。云沈华盖星沈海，思绝狂张与老虞。
丹井,元末明初,张昱,张仙于此炼丹砂，夜夜丹光照井华。犹有石阑遗刻在，将军移置羽人家。
涧阿碑,元末明初,张昱,邵庵文字在坚珉，摹刻中郎笔画真。在日得钱除买酒，余资都付打碑人。
赠人游湖南,元末明初,张昱,世途无处不通津，惟尔栖栖志未伸。莫过沅湘唾江水，此中曾有汨罗人。
赵子昂画花鸟,元末明初,张昱,绮纨旧习信难移，得意青春正好时。直下玉庐无所事，试临花鸟学徐熙。
春日,元末明初,张昱,一阵东风一阵寒，芭蕉长过石阑干。只销几个瞢腾醉，看得春光到牡丹。
为雪庭禅师题赵氏三马卷二首 其一,元末明初,张昱,僧房曾见写骐驎，人已云亡纸墨新。寂漠九原无吊处，至今犹羡执鞭人。
为雪庭禅师题赵氏三马卷二首 其二,元末明初,张昱,骥子生来骨相奇，满沟汗血落胭脂。空门纵有驮经日，得似牵过白玉墀。
赠沈生还江州,元末明初,张昱,乡心正尔怯高楼，况复楼中赋远游！客里登临俱是感，人间送别不宜秋。风前落叶随车满，日下浮云共水流。知汝琵琶亭畔去，白头司马忆江州。
戊申岁间中清赏十景 其五 篱边餐落菊,元末明初,叶颙,篱边餐落菊，采采黄金英。拾之不满掬，松露相和倾。三咽清肺腑，九窍皆芳馨。食之久住世，化为天地精。不饥复不老，颜貌如童婴。骖鸾访安期，跨鹤寻广成。回首谢人世，何用千秋名。
戊申岁间中清赏十景 其六 岭上抚孤松,元末明初,叶颙,岭上抚孤松，松阴盖天地。霜皮四十围，傲晲人间世。老干带烟霞，虬枝撼风雨。玄鹤数往还，白云互来去。抚松一问之，坐阅几千岁。人寿能几何，松老良未易。与松语未终，落月寒生袂。
戊申岁间中清赏十景 其七 开径延驯鹤,元末明初,叶颙,开径延驯鹤，爱此癯瘦形。不与凡鸟伍，戛然独长鸣。我性鹤相似，宠辱常不惊。平生寡交游，闭户鲜送迎。松关夜月孤，茅屋秋霜清。从今与鹤游，骑鹤朝玉京。鹤尔幸知此，慎勿轻渝盟。
戊申岁间中清赏十景 其八 登楼数去鸿,元末明初,叶颙,登楼数去鸿，目断江山异。帛书望不来，愁杀深闺女。遗音堕寒空，疏影澄秋水。凄凉关陇云，惨澹潇湘雨。飞鸣万里余，为此稻粱计。点点夕阳中，阵阵荒烟外。天际两三行，飞入芦花去。
戊申岁间中清赏十景 其九 朗吟黄叶寺,元末明初,叶颙,朗吟黄叶寺，落日长林密。天花拂衣香，露草沾屦湿。深烟销奇峰，闲云裹危石。金钟透太清，玉磬穿虚碧。境胜龙象游，夜静虎狼出。地远人踪稀，心定尘缘寂。仙凡迥不同，坐久三叹息。
戊申岁间中清赏十景 其十 长啸白云峰,元末明初,叶颙,长啸白云峰，声清方夜永。海月忽飞来，光照千岩静。松林奏瑶琴，山泉漱金井。下与人世违，上接星辰近。凉露洗心源，天风吹鬓影。使我凡陋躯，泠然发深省。愿言生羽翰，直上青云顶。
采莲歌,元末明初,叶颙,画舫绿杨边，吴娃竞采莲。红妆映绿水，窈窕誇少年。只愁莲心苦，食之味不甜。只愁藕丝短，织之难成缣。相与唱歌去，撑破苍波烟。
读书山月下,元末明初,叶颙,读书山月下，月色流岩扉。松风吹毛发，草露沾裳衣。研精探玄奥，竭思穷幽微。兴亡空感慨，今古谁是非。孔孟几千载，斯文愈光辉。蚩蚩愚下士，去此将安归。
举酒春风前,元末明初,叶颙,举酒春风前，勿讶衰颜红。藉兹曲糵媒，成彼酝酿功。顿使铁石肠，化为欢悦容。喜色浮须眉，和气填心胸。浩浩六合间，广扇淳厚风。儿女岂知此，唯醉芳花丛。
围棋白日静,元末明初,叶颙,围棋白日静，举袖清风吹。神机众未识，妙著时出奇。我老天宇内，白雪凝须眉。坐阅几输赢，历观迭兴衰。古今豪杰辈，谋略正类棋。局终一大笑，惊起山云飞。
舞剑清夜阑,元末明初,叶颙,舞剑清夜阑，孤灯耿中堂。一舞空奸邪，再舞摧豪强。频起为君舞，月出云飞扬。气冲牛斗暗，影动蛟龙翔。悲风转萧飒，壮志弥慨慷。时哉不我逢，石匣深韬藏。
吹箫明月底,元末明初,叶颙,吹箫明月底，素魄流寒光。箫声更清婉，音调美且长。孤鸾舞天风，老凤鸣朝阳。仙人王子乔，往事空茫茫。丹成灶应冷，仙去台亦荒。千秋更万古，日夕遥相望。
抚琴白云端,元末明初,叶颙,抚琴白云端，声透岩谷里。山空夜未央，长天色如洗。喧啾百鸟吟，萧瑟孤舟雨。万壑鸣松风，千江泻流水。森严肃鬼神，恩怨诉儿女。人世不尔闻，唯入巢由耳。
渔父曲,元末明初,叶颙,雨过暮云收，江空凉月出。轻蓑独钓翁，一曲秋风笛。宿鹭忽惊飞，点破烟波碧。
对弈青松边,元末明初,叶颙,对弈青松边，松云湿荷裳。棋中有深机，浅识未易量。知进贵知退，能弱还能强。争先合顾后，得胜当虑亡。轻剽或易失，迟重终寡殃。将卒勿骄惰，士马须精良。能以此众战，柔者必至刚。
对酒舞长剑,元末明初,叶颙,对酒舞长剑，剑舞影更长。始舞饮一斗，迭舞累百觞。舞之不能已，饮亦未易量。长舞影傞傞，长醉志扬扬。尚不论公孙，况复数项庄。年深剑文在，曾斩楼兰王。舞罢醉未醒，落月流寒光。
雨中怀李本存十二韵,元末明初,叶颙,久雨不出门，幽斋抱岑寂。点检屋外山，白云为雨湿。最苦溪水添，没却钓鱼石。平生虑事深，无故忧得失。因念倦游人，荒凉不温席。独抱瑰奇才，双瞳黑如漆。关山一万里，谁能共欣戚。故旧半彫零，亲戚隔存殁。乱后幸自强，感激弥叹息。蓑笠拟访之，浊酒聊共适。酒酣弹铗歌，忘情话畴昔。云深路不通，何处寻踪迹。
幽斋清兴,元末明初,叶颙,窗迎青嶂远，门掩白云深。坐久风生席，年高雪满簪。访梅临水际，采药陟烟岑。月径桓伊笛，秋庭单父琴。惊醒尘土梦，涤尽利名心。衒世闲声誉，生平不用寻。
故圃梅花,元末明初,叶颙,身世水云乡，冰肌玉色裳。灵均千载恨，和靖一生忙。南国遗高躅，东风递暗香。久同松柏操，肯学杏桃妆。冷淡孤山月，高寒半夜霜。鹤猿常款狎，蜂蝶任猖狂。
兴怀,元末明初,叶颙,幽遁足嘉谟，崇勋授壮夫。杖藜登岭岫，蓑笠钓江湖。最喜烟霞古，从教姓字无。顿忘身外虑，宁受世间誉。尽日寻棋局，长年卧酒垆。饮酣吟啸远，睡醒兴怀孤。秋屿翔云鹤，春波浴海凫。四时花木美，野叟复何图。
东篱丙辰季秋作,元末明初,叶颙,曳杖东篱下，层峦列环岫。南山如有情，青翠俯相就。松桂二老苍，烟霏乍无有。孤云屡出奇，群峰竞呈秀。图彩写晴岚，琴音漱寒溜。采采黄金英，芳香满衣袖。
新月,元末明初,叶颙,新月如佳人，娉婷特姝丽。云端露蛾眉，丰标迥然异。辉彩虽未盈，已足破昏翳。但愿早团圆，神光耀寰宇。从兹亿万年，长照人间世。
秋怀次童中州韵四首 其一,元末明初,叶颙,拭目看秋云，洗耳听秋雨。晴刈东皋禾，冷衣南山苧。长安名利途，屏迹不吾与。惟有金华峰，相看澹无语。
秋怀次童中州韵四首 其二,元末明初,叶颙,长空好明月，灿烂今夕晴。万里皆月色，四顾无人声。徘徊下青松，照我茅屋明。我望长叹息，悠然万感生。取杯挹清光，和此松露倾。咽之清肺腑，快我平生情。
秋怀次童中州韵四首 其三,元末明初,叶颙,沈郎江左人，声名惊宇宙。秋风百尺楼，寄傲腰围瘦。惜哉清庙器，未展经纶手。斯道日已亡，斯人焉可友。唯应双溪月，清光屡相就。
秋怀次童中州韵四首 其四,元末明初,叶颙,桂魄延秋景，松飙生夕凉。良宵两相值，萧瑟流清光。风声惊客鬓，月影照我床。徊徨不成寐，转觉岁月长。起坐问风月，而我谁老苍。风静月不言，耿耿天中央。
三月望夕玩月,元末明初,叶颙,长空蟾吐魄，良夜何团团。皎如青铜镜，灿比白玉盘。试浴海波底，飞上青枫端。徘徊嵩岱间，宇宙生清寒。神光常不泯，留作千载看。
南山晚眺,元末明初,叶颙,南山青如蓝，处士衣可染。独立万仞岗，眼空天地远。扶筇访梅竹，褰裳蹑苔藓。静听水潺湲，卧看云舒卷。长啸抚孤松，乘闲数奇巘。平生不动心，肯随名利转。摩挲太古石，相知谅非浅。
古意,元末明初,叶颙,浊醪有佳趣，不结醒者欢。素琴有奇指，不为俗耳弹。真乐存妙理，流水环高山。知味谅不多，知音良独难。
浙江潮,元末明初,叶颙,浙江潮从海门起，溅沬飞流几千里。老龙奋拔沧海波，六丁怒决天河水。万马奔驰人尽惊，千夫贾勇众莫禦。滔天浊浪排空来，翻江倒海山为摧。固知神物善幻善变化，不然胡为若此之壮哉。狂风澒洞响天籁，长空隐约轰春雷。冲堤激岸势雄伟，舂崖啮石声喧豗。更秦历汉递唐宋，潮生潮落来往时时回。上浮银汉荡瑶浦，汹汹危澜铺练组。江神河伯尽出游，素车白马尤雄武。海若载鸾旌，冯夷击鼍鼓。龟蛇跃，长蛟舞。人言子胥怒未消，怒气突兀干青霄。吁咽吐雾如山高，咆哮呼叱声愈嚣。震惊溟渤鸣泬寥，直吞吴楚志意骄。于戏三纲五常自古有，至今礼法千载之下，明如日月之昭昭。君实有臣而杀，奚怨号员兮忠义非儿曹。岂不知此无君之罪将焉逃。少焉风定洪涛静，似闻予言发深省。水天上下玉无瑕，月白江空银万顷。
钱塘怀古,元末明初,叶颙,君不见古钱王，钱王在时民阜康，不侈不僣能安邦。五季丧乱人相戕，邻国虽毙吾无伤。钱王去后儿孙良，致身能弱还能强。手持版籍归宋皇，富贵不失福禄昌。民受其惠寿命长，人怀其德久不忘。千载之下有耿光，至今号称国不亡。又不见子瞻作郡临安时，风俗淳厚民雍熙。春光淡荡花柳静，凝香燕坐帘幕垂。耕田而食凿井饮，公家作劳民不知。西湖种藕不种谷，朝昏十里香风吹。酒边谈笑白日永，宾朋满座咸赋诗。风流一代孔文举，下视山涛阮籍沈湎之辈皆小儿。子瞻去后景物非，风俗彫弊世运衰。我来曳杖访遗迹，荒烟衰草空离离。湖山风月只如旧，昔人不见今人悲。秋风满目立良久，但见断云斜日犹照苏公堤。古今何物能长久，前代英豪竟安有。文章霸业堕渺茫，唯有声名传不朽。是非荣辱过眼空，万事何如一杯酒。
云?山人纸衾吟,元末明初,叶颙,楮桕霜华细，蓝田玉色鲜。全无针线迹，宁费绮罗钱。照席凝冰洁，铺床夺锦妍。卷舒皆自在，表里出天然。瑩彻明无滓，温柔软胜绵。姜公闻必喜，杜甫见还怜。素质诚无让，红尘已断缘。银屏非等伍，石枕惯周旋。野客深相结，豪家定弃捐。不劳寒女织，唯称老夫眠。光彩生虚白，真纯绝外铅。阳生春浩浩，暖快腹便便。盖覆功非浅，清虚理不偏。致身天地外，迥出羲皇前。睡去山云热，情空海月圆。梅花频入梦，香影绕林泉。琼姬亦垂顾，丰姿美婵娟。邀我登广庭，恍惚游钧天。天风杂环佩，上谒瑶华仙。遗我不死药，授我长生篇。使我颜色好，犀齿还榴编。苍容返朱唇，绿鬓垂华颠。方瞳复如漆，碧沼浮疏莲。从兹久住世，游戏三千年。我闻而喜忽惊寤，但见清虚满室月白云翩翩。
八月望夕玩月歌,元末明初,叶颙,八月望夕天大晴，纤埃散去河汉清。长空皎洁净如洗，四顾寥阒秋无声。少焉皓月生沧溟，吴牛乍见喘且惊。连宵阴晦不见月，今夜见月倍称情。寒芒直射斗牛窟，满庭冰雪银水晶。低徊弄色茅屋上，照我慷慨平生诚。乾坤虚廓照万古，再一万古光愈明。从兹高照万万古，毫发可容无遁形。老翁今年七十一，固当与月同亏盈。月能烛幽鉴下土，人能拨乱至太平。二俱有功于天下，皆足为世之重轻。故能发无尽之幽光，垂不朽之令名。云霄有路通蓬瀛，仙人相邀游广庭。朗然晃耀白玉京，钧天乐奏声铿鍧。风吹衣袂虚泠泠，环佩错杂相和鸣。团团古铜镜，灿烂天之庭。清辉百千丈，神彩何瑩瑩。金波泻琼液，跃出虾蟆精。云边白兔知几龄，玉杵舂香药未成。丹桂不老常芳荣，西风凉夜秋花馨。姮娥孀居谁与伍，美质不眠长独醒。贝宫旷阔宁有极，举步欲进足屡停。满身风露良久立，依然命驾还青冥。黄尘白水三山远，魂梦飘飘回翠辇。恍疑身在紫霞峰，影随大地山河转。霓裳羽衣不复道，灵丹难驻容长好。君不见万里关山全盛时，有道君王蜀中老。
吾琴所为曹令所坏寓居赋秋风破屋歌,元末明初,叶颙,君不见南山叟，一室容身小如斗。闭门僵卧学袁安，雪打风吹懒开口。又不见牛马走，短布单衣寒露肘。长途汨没笑李斯，咸阳市上牵黄狗。男儿壮志要似渭川云梦竹，不染尘埃出林麓。又似苍颜劲节松，偃蹇孤高立岩谷。雪中矫矫舞游龙，霜里涓涓濯寒玉。春和长有拂云青，岁寒岂减昂霄绿。野人旷荡无所归，居无华屋膳无肉。胸涵胆气欲食牛，世乏才能耻干禄。高眼不复梦功名，信步何曾限南北。行藏无碍独纵横，动静随缘少拘束。从来任运合天真，坦率人皆笑粗俗。儒生性僻不入时，身老乾坤忘宠辱。囊虚买誉百两金，日籴充饥五升粟。顽然空洞腰十围，唯贮文章满斯腹。谩开电目烛五行，徒援霜毫写千幅。祗闻张奉贱毛生，未见夷吾怜鲍叔。短琴一弄固有余，长铗三弹常不足。噫戏安得乐天都盖洛阳城里万丈之白裘，杜陵大庇天下寒士万间之广屋。尊贤重道贻今羞，大厦宽袍遂吾欲。床头更有酒新熟，绿蚁濡唇斟百斛。此时不愿万户侯，何心更作九州牧。山中宰相乐余年，管领丘园慰幽独。云边吟咏足逍遥，月下壶觞倍清淑。闲铺棋局伴炉薰，满吸湖光饮山渌。含烟细草叠芳茵，过雨余花呈绣褥。王侯卿相非我俦，牧圉樵渔是予属。四时佳景尽来归，泉石烟霞皆素蓄。笑拖长袖醉春风，寄傲轩窗百斯福。
山中游,元末明初,叶颙,木翳兮林深，境幽兮径平。峰高兮月小，涧古兮泉清。雾氤氲兮图形，水飕飗兮琴声。春欲暮兮乌啼花落。秋将至兮鹤唳猿鸣。膏吾车兮整吾驾，将有事兮林坰。爰发爰启，载兴载征。访仙人兮琳宫扣释子之玄扃。高揖浮邱远邀广成。拾丹田之瑶草，采翠巘之琼英。掘栖烟之枸杞，斸含露之猪苓。驻予颜兮长春，延予年兮遐龄。与日月兮同光，偕天地兮不倾。蔽明兮掩聪，凝神兮啬精。心清兮欲寡，体安兮气宁。绝交息游罢送休迎。不记晦朔，宁知亏盈。不事王侯，宁识公卿。虽乏钟鼎之贵，终无鈇钺之刑。尘缰莫系，世网曷萦。得失一致，宠辱不惊。何必论泰山之重鸿毛之轻。麻衣之贱金章之荣。又何必计蝇头微利蜗角虚名。长途扰扰，闹市营营。蹈草庐之高躅，诵陋室之佳铭。土床石枕雾帐云屏。依稀和靖彷佛渊明。玩庭梅之冷艳，嗅篱菊之秋馨。听莺鹂之求友，呼鸥鹭以完盟。展奇松之轩盖，铺软草之毡茵。临清流兮洗耳，汲沧浪兮濯缨。躬耕幽屿，独钓荒汀。酒船茶灶，诗卷棋枰。樵渔宾客，牧圉弟兄。更唱迭和，极论深评。云边横笛，月下吹笙。随心去住，任性纵横。缅思畴昔，庆快平生。襟怀洒落，胸次峥嵘。逍遥丘壑，放浪身形。悠然遗世，脱尔忘情。回视彼抗尘走俗之辈，蜂房课蜜之功甚时可办，蚁穴封侯之梦何日能醒。亦何异于填海之精卫，良可悲夫烧空之火萤。
北山游,元末明初,叶颙,北山山色青更青，堆蓝积翠开画屏。浮生突兀百千丈，驾梁峙石劳六丁。自从太极既判混沌死，天开地辟知几龄。东西横亘一万里，远迎岱岳连沧溟。晨昏碍日遮月星，往往不雨轰雷霆。荒烟霾雾虎豹隐，深渊大泽龙蛇腥。幽花野草不识名，天风时送芳树馨。风云变态皆可玩，烟光岚影浮虚棂。有如佳人在空谷，体貌闲冶尤娉婷。人间岁月不复记，祗随寒燠观尧蓂。神仙宫殿梵王宅，螭藏凤隐凌青冥。金钟玉磬问远近，洞门无人长不扃。道士昔诵蕊珠经，功成骑鹄朝帝廷。腰悬环佩杂宫征，钧天音乐风泠泠。迩来历世经累劫，丹书宝篆犹镌铭。摩挲石刻一慷慨，顿觉胸次洗空世虑尘梦醒。弹琴坐盘石，遗音绕指穿林坰。山灵鼓舞山鬼啸，常有白鹤飞来听。湘妃汉女亦游玩，载以雾毂乘云軿。登高采妙药，长镵短钁锄茯苓。天瓢泻石髓，瑶杯斟醁醽。饮之似欲生羽翎，神清气定百脉宁。下视人寰乌兔急，东生西没何时停。寻名访利浪自苦，便欲脱去世俗凡陋无用七尺之躯形。游行无碍少羁束，化为天壤之内不老不死千秋万古英爽之精灵。
登九龙山访孝标遗迹月下饮酒,元末明初,叶颙,杖藜扶我登九龙，轻鞋短袂随天风。九龙飞去几千载，云闲松老青山空。孝标先生骨应朽，清名与山同始终。荒烟衰草迷古洞，唯有皎皎栖清枫。酒边半醉弄明月，月光忽落杯酒中。举杯欢笑和月吸，清光散入胸次，照我突兀礌磈之孤衷。平生所蕴刚毅气，洞然明白无隐容。信知古人嗜好不在酒，爱其果能助发英锐之志，酝酿曲糵之奇功。兴怀不尽下山去，明月又在天南东。
中秋怀古玩月,元末明初,叶颙,空明仙人游广寒，挟予飞入青云端。罡风吹上九万里，冰轮直驾稳更安。碧天空阔高而宽，巍巍金阙非人间。琼楼绀宇开万户，水晶宫殿银阑干。团圆青铜镜，灿烂白玉盘。寒芒曜今昔，素液流肺肝。满身风露毛发爽，一衿冰雪衣袂单。云边有女骑綵鸾，清歌妙舞美且闲。笙箫迭奏音调古，二十五丝错杂弹。姮娥遗我长生丹，服饵久久生羽翰。朱唇绿鬓颜色好，骨刚体健力不殚。慇勤再拜谢明月，清光留作千载观。
东邻叟歌,元末明初,叶颙,君莫羡东邻叟，囊贮黄金动盈斗。粉白黛绿眩目前，十二金钗围座右。袖中曲谱贵新奇，五典三坟不知有。往来冠盖尽英豪，骏马金鞍结良友。天公未必长尔私，有限欢娱岂能久。华堂歘忽变荒丘，落日牛羊乱驰走。羡君莫笑西家翁，身长七尺眉颊丰。闭门不肯学干谒，半世不识王与公。无心去较蝇头利，有口懒谈麟阁功。茅屋颓垣常漏月，麻衣短袂不蔽风。储乏陈红之五斗，心有至赤之孤忠。对客张眉唯说理，向人扪腹肯话穷。胸中豪气千丈虹，壮志不下陈元龙。百年富贵如飘蓬，是非荣辱转眼空。珊瑚数尺壮安庸，季伦愚痴真騃童。梦回金谷春已去，欲寻往事俱无踪。但见荒烟衰草寂寞栖春红。繁花散乱歌舞歇，行人抚掌笑石崇。首阳山人恨不逢，食薇不饱乐在中。至今姓字不磨灭，皎如白月悬高穹。但见天地之内，光辉照耀南北连西东。清风遐播亿万古，而我无尽物有终。俯视沈酣声利辈，空中短燄风里虫。
樵云老人独唱歌,元末明初,叶颙,樵云老人年七十，发白双瞳黑如漆。喜唱人间快活歌，好吹酒后无声笛。一声吹动岭上白云飞，一声吹动山巅明月出。惊醒松梢野鹤栖，唤起波心海蛟蛰。老来湖海友朋稀，貌古形衰无气力。尽日疏斋坦腹眠，五斗浊醪时自适。常游北墅剧欢娱，每对南山抱岑寂。张三李四懒结交，黄八赵二不相识。自歌自舞兴怀真，独步独行神思逸。家无生产万镒金，囊蓄樵云独唱集。杜撰八阳经，何止三千帙。醉墨淋漓不整齐，粗言跌宕唯真率。丈夫志气脱情尘，村媪娇羞贵妆饰。长蛇出穴众尽惊，骏马下坡人辟易。瀑岩溜断峡泉飞，茶鼎涛翻海波溢。光寒孕出蚌腹珠，声雄击碎鸿门璧。千寻桧柏秀奇峰，一片莓苔裹顽石。祗图豪放旨趣高，肯蹈凡庸陈腐失。曹刘沈谢丈人行，江左风流亦勍敌。自愧滕薛微，敢与齐晋匹。虽乏经邦辞，颇尽归耕术。洗净功名疵，涤空声利疾。星斗灿心胸，烟霞生肘腋。玉涧奏瑶琴，银河泻琼液。松云满草衣，岩霏洒石壁。空翠扑晴轩，虚白凝霄室。豪端锦绣机，奚藉天孙织。语险神鬼愁，言奇魑魅泣。懦夫忽刚强，义士弥感激。山灵为起舞，万像咸拱立。已免世俗羁，犹负林泉癖。饮酣拍手呼李白，倾倒壶觞同座席。共话斯文丧乱后，余子碌碌焉足恤。固多狗尾可续貂，其奈羊皮殊豹质。噫嘘嚱安得快剪刀，剪取云梦竹䨲毫束作笔。删削郑卫淫，刬除妖艳习。斡回正始音，书写大雅什。烜赫照乾坤，焜耀当天日。清风亿万年，辉彩千百尺。妙理造幽微，芳馨著今昔。虎啸龙吟天地间，蚓唱蝇鸣俱屏迹。狂澜捲尽江汉清，阴霾散去山峰碧。
采莲曲四首 其一,元末明初,叶颙,若耶溪头同采莲，浓妆艳抺誇少年。绿荷万柄映碧水，吴姬照影羞婵娟。一双鸳鸯在芳渚，见此踌躇空自怜。
采莲曲四首 其二,元末明初,叶颙,去年送郎别江浒，郎君上马妾在船。湖光潋滟香旖旎，酒味冷冽花鲜妍。今年花谢香应老，漫郎漫郎何当还。
采莲曲四首 其三,元末明初,叶颙,吴江女娘冰玉肌，薄抺腻粉厚抺脂。兰舟荡漾翠波里，花间烂漫香风吹。莲心苦难食，食之不疗饥。藕丝短难织，织之不成衣。采莲采莲人未归，山长水远归何时。
苦雨叹,元末明初,叶颙,久雨未便晴，昏烟翳穹昊。出门泥泞步难行，十步九折忧绝倒。藓迹杂苔文，侵阶风不扫。由春至夏百余朝，雨脚如麻几时了。乐事赏心何暇论，尺薪斗粟无从讨。纵有高车可出游，湿云遮断繁华道。杜陵野老数吞声，床床屋漏吟情恼。山翁放达不识愁，无端为尔伤怀抱。南山豆亦荒，北屿松亦老。东园欲语花，西径忘忧草。笑脸娇啼腻粉销，檀心懒吐芳香槁。绿怨红羞既寂寞，蜂慵蝶困庸围绕。千葩万卉总消磨，庭下决明颜色好。何当散阴霾，放出日皓皓。丽景秾鲜万国明，晴光浩荡千峰晓。
谢陈国宾见寄,元末明初,叶颙,陈兄遗我山中诗，随风落空成珠玑。寒光绕壁夜窗紫，清声响涧山泉飞。杜陵去后天无功，飘飘千古遗悲风。老兔入云霄汉黑，大龙上天江海空。知君笔有万牛力，追转风骚气无敌。辞丰意远欲乘虚，天高风冷寒生骨。作诗为谢来意勤，自惭瓦缶无美音。阑千一抚三叹息，天风西来洗予心。
金华尉赵德夫祈雨有感,元末明初,叶颙,阳乌赫赫明高穹，火云不雨天西东。晴波渴饮千丈虹，嘉谷槁死生虻虫。金华赵宰亦悯农，陈辞涕泣呼天公。食天之禄因农功，视农不救宁为忠。下人无罪天所容，愿为斯责归微躬。志诚直通龙伯宫，须臾遣出双玉龙。利爪排空怒且雄，阿香推车海若从。鞭云驾雨随天风，下与人世为年丰。要令饥旅颜回童，少焉云散天宇空。神龙却归潭水中，庙闲山空鼓鼕鼕。
谢李从道见寄,元末明初,叶颙,汉唐之世多俊贤，才高有如横海鳣。搜索异景不得潜，骊珠一夜飞上天。江左风流亦可怜，高谈出口如涌泉。近来诸子无足言，白鸡梦破千千年。斯文无人世所冤，遣公出世扶其颠。遨游八极乘紫烟，绛旂丹毂驱我先。我生嗜酒无一钱，酒酣落笔惊四筵。见公始觉心茫然，仰天大笑呼谪仙。天风吹落云锦篇，皎如明月堕我前。寒光耿耿江底悬，鱼龙夜抱星斗眠。议论汹汹来百川，似欲上拍曹刘肩。有人如此犹弃捐，朱颜改后宁复妍。愿为羲和执玉鞭，驾驭白日青云边，请公早上登封笺。
题听香亭梅花卷,元末明初,叶颙,山空木落彫繁卉，政苦蛮烟愁瘴雨。南枝此际特清奇，独抱孤真岩谷里。水乡云路寡相知，惟友风姨交月姊。江南岁晏淡妆束，沙上无人薄梳洗。丰姿潇洒态度闲，修竹疏篱茅屋底。罗浮日冷水欲冰，冻霭昏霾江路阴。残雪消迟霜魄出，一梢寒彩明空林。人知鼻臭目善睹，岂知劫外春光淡荡春意深。平生不识宋广平，但识铁石肠肚珠玉之胸襟。平生不识桃与李，奇松劲柏屹立千仞之云岑。唯许孤鸾双凤见，岂容妒蝶狂蜂寻。幽香旖旎薰宇宙，芳流不尽古至今。暮龄作事愧颠倒，听不以耳唯以心。瑶琴三弄枯树下，摩挲老眼观妙音。西湖处士宁复道，东坡先生骨应槁。迩来八万四千载，只有梅花颜色好。笛声高，旧梦醒，玉楼人去东风杳。横斜浮动未要论，奇芬不在枝头老。
再赋听香亭（并序）,元末明初,叶颙,听香亭畔春风起，吹折琼花三两蕊。烟梢留宿白云飞，横渡溪桥归海屿。雪消南国近黄昏，月照前村半江水。五更霜重玉容寒，吟翁睡足茅屋底。梦中非我亦非梅，非鼻非心复非耳。但见芬芳遍太虚，唯聆馥郁周寰宇。幽香和冻堕琴床，旖旎肝肠熏骨髓。胸次峥嵘妙莫窥，襟怀洒落奇无比。醉后频惊往事空，醒来倍觉吾庐美。疏影横斜涧沼中，韶光浩荡乾坤里。雌蝶雄蜂浪自狂，山猿野鹤深相嘻。画角高酣兴不孤，玉箫婉娩情难已。雾钥江南去路迷，罗浮望断知何许。拟祛声迹绝闻尘，汲引深情为君洗。
画竹王汝明为赋,元末明初,叶颙,永和年间王子猷，月林吟啸最风流。秃锥渴饮三斗墨，为写琅玕万顷秋。元祐年间文与可，四绝声名落江左。渭川千亩在心胸，喷饭满案馋唾堕。此君高蹈只如此，二老遗踪成坎坷。王生画竹妙逼真，清奇不愧前朝人。情空意定偶一扫，坐令寒岩空谷回阳春。我疑此子有神助，不然何以得此胸次瑩洁不受纤埃侵。孤标劲节冠古今，霜容冰彩势百寻。往往青鸾偕紫凤，飞来错认舞且吟。常讶凉飙生座右，耳边自听苍龙吼。烦君留意重珍藏，倘遇云雷恐飞走。
疏斋清乐（按此长律旧误编）,元末明初,叶颙,衣袂飘飘羽扇轻，草庐潇洒兴怀清。孤桐调逐秋云杳，老桂香陪夜月明。附凤攀龙虽寡术，呼鸥唤鹭足寻盟。兰台一任无声誉，竹帛从教缺姓名。白石清泉皆属我，黄花翠竹正关情。日高丈六犹慵起，石枕松风梦未醒。
秋冬之交雷电大作,元末明初,叶颙,蓐收行秋将满秩，解印荣归严办集。清道迎冬俟腊来，积雪严霜应有日。遗蝗入地作年丰，禾黍登场吾事毕。九月中旬之望夕，天大雷霆轰霹雳。虾蟆蚯蚓尽出游，碧潭惊起蛟龙蛰。炎炎溽暑胜暮春，赤日行天欲焚炙。玄英勒驾遽奔迥，意恐中途例遭殛。电掣金蛇走林莽，势似金桴击天鼓。浮花浪蕊乱青红，痴蝶狂蜂恣飞舞。唯贪过眼暂繁华，宁虑来年百斯苦。应是苍生罪恶深，过犯弥天致天怒。我愿天公怜赤子，抚绥恩育宜如故。渴饮饥餐贵得时，夏热冬寒合常度。寄声司令省厥躬，燮理阴阳勿乖误。
偶成,元末明初,叶颙,我先落魄何所为，百年生计巢南枝。迎风吸露饮山渌，枕泉漱石吟新诗。一丝不挂心自乐，澹然性灵学无学。洗耳熟听空山猿，知心更有空山鹤。漫漫长夜何时晨，纷纷尘世何日清。餔糟啜醨难自强，独醒肯图千古名。君不见严光片石生白云，江湖夜永秋水深。碧丝牵动潭底月，直钩钓断人间心。
寄王善甫,元末明初,叶颙,昔公曾住金芙蓉，白云为侣栖丹峰。乾坤爽气星斗胸，手弄明月烟雾中。十年灯下诗书工，今年试艺棘闱中。其气似欲附冥鸿，翅拍天水摇天风。行将杖策朝圣主，岂止小展天南东。愿公献赋明光宫，直驱造化超洪濛。笔阵纵横谁敢攻，八荒一扫空奸雄。致君在上竭我忠，要令四海歌重曈。有如医王逞神功，下与浊世针盲聋。梦魂夜夜思见公，凝望不来忧心忡。人生飘忽浮萍踪，百年光景转眼中。秋风道上会相遇，便须握手一笑谈空空。
送洛阳陈秀才,元末明初,叶颙,苏秦辩口人共知，黑貂敝尽朋旧疏。六侯相印幸得佩，一朝身戮埋荒墟。贾生才调天下奇，几年献策承明庐。谗言入耳竟不用，长沙抱恨何当纡。玉川先生妙人物，秋风破屋聊自居。观其大节死不变，家中岂有担石储。香山居士亦足数，达哉达哉谁得如。二程兄弟百世士，孔孟之道赖以舒。谈经说理妙无尽，天下学徒来挽车。尧夫君实古淳士，胸中包裹混沌初。西京华丽推第一，春光只满二老闾。前乎说客姑且置，后来贤哲世所誉。洛阳古俗称多士，遗风扫地今无余。陈生亦是嵩山客，从军久戍江南潴。弯弓走马非所慕，无事闭门长读书。抱琴辞我欲归去，因思往事难自摅。归与瞑坐倘神会，为言每谭斯道，未必不为叹息涕泪增欷歔。
招友人归隐行,元末明初,叶颙,中郎一绝爨下音，流水无思山无情。仲尼一为麟后尘，乾坤日月无光明。圣贤自古多轗轲，吁嗟吾子难独鸣。青山虽贵何足钦，黑貂未敝君休惊。片言不用脱屣去，富贵于我浮云轻。日饮一瓢岂予辱，日餐万钱非我荣。进退于道苟无愧，对人何必面发赪。幸有浮蛆之桑落，为君斟酌平生诚。幸有栖鸾之桐木，为君弹出无弦声。一弹石涧漱寒玉，再弹满耳松风清。酒酣更鼓三五曲，鱼龙鼓舞波涛萦。男儿出处须磊落，肯同儿女徒营营。麻鞋布衲见天子，谁能干谒公与卿。指踪利害谈世事，坐令海内皆升平。不将归卧南山阴，荷衣未必输尘缨。青山绿野总旧物，白鸥玄鹤皆昔盟。上饮千寻之涧瀑，下采百岁之春英。食之不饥复不老，永为终古天地精。斯言虽鄙倘见听，便当尽决沧浪之水，洗净平生不朽无用之虚名。
次韵灵源唯堂上人游九龙山,元末明初,叶颙,群峰嵯峨互相依，九龙跳跃万马随。苍松怪石倚天碧，岚气日夕沾人衣。幽花野草香涧谷，山中寒暑自四时。孝标当年隐其内，劲节上与山争奇。纷纷余辈方进取，谁能退缩山之陲。困来和云卧白石，醒后冲烟登紫微。古今名利天下重，此子似欲一手提。白头老僧好事者，泛览景物裁为诗。使我一读重叹息，玩味展转忘其疲。世途扰攘吾已厌，便欲命驾寻荒祠。左骖白鹿右黄鹄，与子相从不尔离。
芙蓉堂次郑氏子韵,元末明初,叶颙,芙蓉堂中见嘉什，与君似有三生约。高才磊落亦可怜，谁谓今人不如昨。我疑此子胸有天地春，不然别有一丘壑。男儿趣向贵如此，慎勿恋他儿女乐。一襟爽气已逼人，尘氛不假沧浪濯。笔端滚滚龙蛇飞，纸上霏霏烟雾落。谪仙苏二呼不来，江湖夜雨蛩声哀。观子新诗何所似，秋空一鹤山崔嵬。山灵起舞神鬼笑，林泉变色云屏开。波光月色清可掬，风露满身寒肃肃。还君此子不复言，骊龙抱珠海底浴。
樟木歌,元末明初,叶颙,古木千年隐林麓，傲雪凌寒久幽独。霜皮虽无四十围，中有昂霄气盈掬。孔明庙前色颇同，草堂诗老惯抚育。雨淋日炙岁月摩，干槁根摧忽颠踣。樵夫刍客不我顾，长伴苍苔映寒绿。今年公府创高堂，梁栋求之苦不足。幕官骑马自入山，匠者驱驰如鬼速。自惭拙才复何用，例辱斧斤蒙齿录。山翁因笑百无能，一生支离同此木。抚木三叹为木言，如此奖擢非我欲。不愿尔为秦皇阿房宫，不愿尔为汉武黄金屋。两君富贵骄且淫，是中唯蓄美女藏珠玉。但愿尔为幽人庐，满贮烟霞寄空谷。有时惟闻读古书，凛凛忠义横在腹。有时惟闻弹古桐，高调凄凉声断续。否则搆作承明庐，岿然长在天子目。广延天下之英豪，献可替否干王禄。此时不独木尔荣，四海苍生尽蒙福。
月夜泛舟,元末明初,叶颙,今夕何夕夜未终，长空月出光瞳眬。乾坤一色净如镜，水天上下磨寒铜。晃如径寸珠，高耀冯夷宫。清寒泣神鬼，奇怪惊蛟龙。我乘万斛舟，直入玻璃中。双浆击空明，孤帆飏天风。狂吟发长啸，有似苏长公。湘水居其西，采石居其东。屈原与李白，此地遗高踪。我处二者间，拍手招两翁。独醒醉魄呼不返，扣舷大叫应耳聋。百年清赏谁与同，茫茫千载情何穷。采兰芷兮水冷，探明珠兮江空。诗成叹息无可语，因风寄与天地之内古今不朽之群雄。
芙蓉峰下有梵宫曰智者禅苑寺左右塘莲花盛开僧与文士赓和者多予次其韵,元末明初,叶颙,冯夷仙人冰玉瑩，绿盖云鬟踏明镜。嫣然一笑隔烟波，露湿胭脂容貌正。道人心地亦清雅，不染淤泥出正定。岂无奇士同品题，亦有山僧共涵泳。芙蓉山色秋更癯，斜日黯红愁对影。唤回西子昔年梦，淡妆浓抺娇相并。不向湖山逞颜色，天香槁死无人境。有如禅僧懒出游，白首甘心老乡井。
次韵雪中见寄,元末明初,叶颙,玄冥神人眼如水，剪绮裁云雨花雨。翩然骑却玉麒麟，东游弱水西瑶圃。手移泰华与祝融，削平岂假巨灵斧。似嫌尘世有高下，纷纷乱把琼琚补。梦里浑疑月满床，醒来但觉云封户。销金帐暖阿谁家，唱饮羊羔醉鹦鹉。
和王存诚洞天长篇,元末明初,叶颙,神仙姓字留丹书，神仙旧宅岩谷居。昔曾蹑险探仙迹，问我俗虑何当除。长生妙诀诚足学，读书万卷将奚如。曩思封侯食五鼎，今愧半世成踌蹰。顽躯七尺走尘土，多情白发劳自梳。因君赠我锦绣句，梦魂日月金芙蕖。桃源烟水但如昨，欲寻旧路仍趑趄。焉得琼杯酌仙醑，与子共驾五色车。碧云望断杳莫致，临川结网徒羡鱼。已办刀圭生羽翼，脱凡换骨乘天与。长揖安期赤松去，握手大笑凭空虚。童髫绿鬓垂两耳，天风一任寒萧疏。
春雪,元末明初,叶颙,百花憔悴东风寒，六花烂漫开正繁。东君似欲誇富贵，琼台玉榭真珠阑。绿杨无力晴抛絮，青松不老云生树。贪观天女跨鸾归，失却仙人骑鹤处。斜斜整整复霏霏，却忆衔枚入蔡围。奇功未立英雄老，壮志虽存气力衰。酒酣舞剑情难歇，指点银瓶莫教竭。醉中犹自忆当时，鹅鸭城边一池月。
美许士谦选壮丁有法二章 其一,元末明初,叶颙,霜台宪郎文且武，曾侍绣衣持玉斧。指挥猛士气如虹，要缚南山白额虎。檄书下县点壮丁，十万农夫胜羽林。不跨黄牛骑白马，腰弓直入秋云深。丧乱以来无定止，民物萧条半为鬼。郡县诛求犹未已，眼观如宜泪如雨。于戏安得老天开太平。尽戮奸贪天下治。
美许士谦选壮丁有法二章 其二,元末明初,叶颙,乌台宪史天下奇，姓氏久为人所知。风霜面目松柏操，铁石肠肚冰玉肌。群凶肆虐干天诛，潢池弄兵如小儿。中原在处皆反侧，掳攘岂独东南陲。寓兵于农古王制，宪史于此力主之。羽书差兵以万计，顷刻而集敢后期。厉兵秣马在此举，指日要斩蚩尤旗。廓平天宇清海岳，献俘授馘朝丹墀。东州老翁头雪白，拭目愿见承平时。南山有石踞如虎，携归我欲镌公碑。
谢东阳太守赵子威牧守有理诗以美之（时为御史）,元末明初,叶颙,东阳太守廉而忠，风骨自是人中龙。分明面带冰霜容，双眸烱烱悬方曈。皎然一镜磨青铜，世间何物堪蔽蒙。昔年眷顾恩宠隆，绣衣持斧骑碧骢。如今五马白玉騣，下饮双溪浙水东。金鞍玉勒相磨砻，大江南来财阜丰。贡赋号称天下雄，迩来贼盗飞虻虫。潢池弄兵惊儿童，贪官污吏复妄庸。诛求何异虿与蜂，饕餮不已民心忡。温处在在罹兵锋，花溪小邑俱烟烽。可怜州郡一扫空，明公抚安竭至衷。至诚感物人共宗，扬清激浊体大穹。见善是辅恶乃攻，不吐不茹恪且恭。视民疾苦劳厥躬，爱育备至久不慵。有如名医治盲聋，盲能再睹聋再聪。又如大造运化工，初不用力理自融。十日一雨五日一风，根器厚薄随所逢。春风桃李秋芙蓉，白者俾白红俾红。有蔬可茹谷可舂，化工何恩及吾侬。父老感泣涕泪濛，不图见此矍铄翁。我愿公心与天通，舍其小者大是从广陈方略达九重。尽化四海之群凶，卖剑买犊为年丰。不然上书乞总戎，驾御豪杰如转蓬。殄灭丑类无遗踪，四海混一车书同。廓平天宇路不壅，露布直到天子宫。献俘受馘太庙中，脩文偃武开辟雍。尅期封禅泰华峰，大快义士平生胸。令当建此补衮功，论功合受大国封。堂堂政府食万钟，揖逊进退咸肃雍。身佩安危势位崇，富贵岂下汾阳公。海枯石烂物有终，公之勋业高岱嵩，公之令德传无穷。
题爱柏轩古风,元末明初,叶颙,轩前古柏颜色苍，郁如车盖当两厢。霜皮虽无四十围，老干似有千尺强。云梢已足庇猿鹤，月树或能栖凤皇。孔明庙前曾识面，饱沾雨露凌雪霜。清阴时作长蛟舞，壮气每学苍龙翔。虬枝直上九万里，荫覆天下为清凉。常疑半夜风雨响，怒潮驾浪翻钱塘。少焉女娲奏笙簧，仙人环佩朝玉皇。岿然俯瞰君子室，鸾台凤阁遥相望。连甍接栋眩青碧，雕楹刻桷施铅黄。往来吟啸谢樵牧，冠盖络绎多金章。娇鞍俊马势豪逸，弭貂鸣玉声铿锵。内中有人貌异常，峨冠大带美且臧。紫霞之佩云锦裳，当轩危坐轩中央。手弄瑶琴音琅琅，耳边雅调流宫商。金盘承露倾天浆，忽然饮我琼琚觞。柏兮特立阶砌下，岁晚相对操愈刚。岂无朱阑护文杏，下视不啻儿女行。奇才偃蹇不世出，声价岂减楩楠樟。吁嗟尔柏后必昌，大匠遇之未易量。或为柱石或栋梁，岂可久客卿相傍。慎勿搆作祖龙宅，骊山突兀之阿房。慎勿搆作黄金屋，茂陵秋风之刘郎。惟帡珍禽贮奇兽，多蓄美婘闲娇嫱。宁当架为幽人庐，三重茅屋山之阳。虽无精金乏良玉，瓶储斗粟书满床。床头常留酒一缸，壁上高悬琴一张。读书弹琴饮醇酎，醉卧不梦封侯王。死生无可无不可，身无富贵名字香。达则营建天子堂，不倾不倚安四方。招延英杰纳俊良，致君尧舜弼禹汤。群后欢呼趋庙廊，要令华夏歌虞唐。海宇雍熙万姓康，天锡百福寿命长。子孙持此传无疆，柏兮女与有耿光。再三语柏柏无语，愿言终久毋相忘。
姜明德医学录任满诗用美之并以医之利害语之,元末明初,叶颙,丈夫生世六尺躯，饥餐渴饮当及期。目观鼻嗅耳司听，各职乃事尔勿离。喜怒哀乐无妄施，威赏之柄不倒持。雍容进退动合宜，天其相汝百福随。神清虑淡寿且耆，颜色丰泽毛发黟。无不足兮何所望，子孙妻妾皆欢怡。寒温风雨倘失时，人心私欲复蔽亏。堂堂正气日以衰，瘵疠始得乘其危。膏肓一穴自古有，区区二竖宁知斯。惜哉医缓不务此，仓卒遽谓疾弗治。若药暝眩罔不愈，缩手退避计或迟。乃知用药如用将，用非其类悔曷追。芫巴乌附吾所用，参术之辈胡能为。信乎药者亦凶器，古人不得已用之。姜君职医识此理，愚民攀慕贤守知。延年却老学妙术，回生起死参神奇。杏林春色香韵美，芳葩渐满东风枝。他年丹石亿万斛，慎勿往取虎窃窥。我身刚强甚无恙，半世落魄癖在诗。赋性掘强成傲物，胸次未扫平生痴。高谈惊世鄙俗讶，左计失策群儿嗤。疏狂往往激众怒，而我戏笑方嘻嘻。岂无甘言悦人意，胡塞巨口而不谀。后先颠倒皆类此，愿将斯疾祈君医，愿将斯疾祈君医。
辛丑岁军乱后李元常赋诗伤感予次其韵,元末明初,叶颙,乱后依然旧城郭，青山不老秋云薄。人民皆非可奈何，岁月无情随逝波。短世功名何暇论，相逢存殁惊相问。夜寒儿女泣牛衣，紫凤天吴颠倒披。访旧惊心生百感，两脚如麻春不暖。秪多幽滞哭酸风，何人背面啼春红。
次韵以述老怀寄前人,元末明初,叶颙,庞老何曾入州郭，布袜青鞋衣袖薄。聘呼不起奈尔何，心似无风井水波。竹帛虚名奚足论，草庐清梦毋劳问。天风吹袂云满衣，醉骑黄犊烟蓑披。人生有情徒感感，笑声酒面春风暖。可怜奔走牛马风，妄自粉饰誇青红。
过李从道故居有感,元末明初,叶颙,数间古屋荒村道，满地苍烟锁芳草。酒酣独步忆当年，几逐西风访诗老。主翁去后宁复来，户外白云人不扫。青山依旧事尽非，斜日黄花为谁好。
次友人题丹井韵,元末明初,叶颙,仙人学丹井，丹去月华孤。无复秋风夜，云边响辘轳。
辛夘冬雪里寻梅三首 其一,元末明初,叶颙,寒云湿不飞，江路踏琼琚。香影无踪迹，罗浮月上初。
辛夘冬雪里寻梅三首 其二,元末明初,叶颙,月色满人间，前村步又艰。南枝寻不得，何处是孤山。
辛夘冬雪里寻梅三首 其三,元末明初,叶颙,逋仙冻欲僵，春色恼吟肠。绕树全无影，满身都是香。
游三洞金盆诸峰绝句二十首 其一,元末明初,叶颙,长松撑白云，偃蹇几千载。而我能几何，松雪镇长在。
游三洞金盆诸峰绝句二十首 其二,元末明初,叶颙,策杖游洞天，石羊卧荒草。平起不载逢，几见春风老。
游三洞金盆诸峰绝句二十首 其三,元末明初,叶颙,仙翁出洞口，笑我两鬓华。尘世累变更，翁貌长如花。
游三洞金盆诸峰绝句二十首 其四,元末明初,叶颙,云巅老猿吟，松下仙犬吠。山童不知名，啸入青云去。
游三洞金盆诸峰绝句二十首 其五,元末明初,叶颙,峨峨万叠山，曾阅几人老。我老不少年，山老色愈好。
游三洞金盆诸峰绝句二十首 其六,元末明初,叶颙,渴斟东涧泉，饥煮西山石。醒时策短筇，醉后横长笛。
游三洞金盆诸峰绝句二十首 其七,元末明初,叶颙,岧峣金华峰，苍松凛高秋。仙人坐不成，岁月空悠悠。
游三洞金盆诸峰绝句二十首 其八,元末明初,叶颙,青山如佳人，白云如游龙。佳人节不移，游龙去无踪。
游三洞金盆诸峰绝句二十首 其九,元末明初,叶颙,我昔为童儿，登高而作赋。我今发如霜，青山但如故。
游三洞金盆诸峰绝句二十首 其十,元末明初,叶颙,徘徊三洞天，拚作十日留。何当约安期，共为千载游。
游三洞金盆诸峰绝句二十首 其十一,元末明初,叶颙,山灵见我来，抚掌一笑莞。喜我成此游，怪我来何晚。
游三洞金盆诸峰绝句二十首 其十二,元末明初,叶颙,不为世网萦，肯受儒冠误。兹游快平生，并了泉石痼。
游三洞金盆诸峰绝句二十首 其十三,元末明初,叶颙,大山严而尊，小山婉而秀。往来两山间，岩霏湿吟袖。
游三洞金盆诸峰绝句二十首 其十四,元末明初,叶颙,平生酷爱山，嗜好如猿狙。行将脱尘俗，上与浮云俱。
游三洞金盆诸峰绝句二十首 其十五,元末明初,叶颙,久从山中游，颇识山中趣。狂吟采松花，撼动云栖树。
游三洞金盆诸峰绝句二十首 其十六,元末明初,叶颙,已无名利心，犹有烟霞疾。汲彼千尺清，洗此方寸癖。
游三洞金盆诸峰绝句二十首 其十七,元末明初,叶颙,犬吠人家近，鸟啼春昼晴。涧草有幽色，野花无定名。
游三洞金盆诸峰绝句二十首 其十八,元末明初,叶颙,怪藤摇苍烟，芳林滴晴雨。闲花逞娇姿，笑舞春风里。
游三洞金盆诸峰绝句二十首 其十九,元末明初,叶颙,褰衣陟芙蓉，挨云拾瑶草。寘之怀袖中，食之颜色好。
游三洞金盆诸峰绝句二十首 其二十,元末明初,叶颙,云边学仙子，貌古悬方曈。闲挥白玉麈，笑坐青石峰。
晓窗禽语二首 其一,元末明初,叶颙,纸帐梦初醒，山窗月上明。宿云离石去，幽鸟话新晴。
晓窗禽语二首 其二,元末明初,叶颙,残月满山阿，长松弄清影。幽禽啼数声，吟窗人睡醒。
题丹井二首 其一,元末明初,叶颙,闲云埋甃冷，皓月照前空。仙与丹俱化，苔花弄晓风。
题丹井二首 其二,元末明初,叶颙,浴丹仙已远，甃冷藓痕鲜。断绠无人汲，空遗浸月泉。
题丹灶,元末明初,叶颙,丹成仙去后，灶古白云边。灰冷空余燐，林荒锁断烟。
题石羊二首 其一,元末明初,叶颙,二仙牧群羝，食尽丹田草。化石几何秋，牧羊人未老。
题石羊二首 其二,元末明初,叶颙,山边牧羊者，谁得似初平。羊化人俱往，年年草自荣。
王粲江楼,元末明初,叶颙,王粲登临客，云闲独倚楼。西风千里兴，落日半江秋。
莫愁烟艇,元末明初,叶颙,莫愁江上艇，月夜扣舷歌。甚欲寻遗迹，江空烟浪多。
范蠡云舟,元末明初,叶颙,范蠡平吴后，秋风理钓船。情空青嶂下，梦落白鸥边。
严江独钓,元末明初,叶颙,光武中兴主，严光避世翁。云边一片石，江上几秋风。
赤壁清游,元末明初,叶颙,魏武吟诗夜，坡仙玩月秋。英声流后世，清兴动南州。
梦游金盆峰二首 其一,元末明初,叶颙,爱山如猿猱，清啸卧云石。山云入梦来，相见如旧识。
梦游金盆峰二首 其二,元末明初,叶颙,有怀金芙蓉，经年未能去。青山入梦魂，白云生杖屦。
看山,元末明初,叶颙,薄俗易炎凉，浮云屡更变。耐久屋外山，相看无厌倦。
题泉石高情图,元末明初,叶颙,流水闲云外，青山落照中。诗翁扶瘦策，相与听松风。
题西施蹙额捧心图,元末明初,叶颙,憔悴两娥颦，春山锁恨深。东邻正尝胆，西子谩扪心。
秋日饮友代东二首 其一,元末明初,叶颙,乌帽风前落，黄花雨后香。渊明三径里，明日共壶觞。
秋日饮友代东二首 其二,元末明初,叶颙,诗骨秋来瘦，山花日暮香。殷勤一樽酒，相与慰荒凉。
草堂归来图二首 其一,元末明初,叶颙,鹤发兮倚闾，山空兮夕晖。白云兮髣髴，游子兮其归。
草堂归来图二首 其二,元末明初,叶颙,游子归心切，慈亲望眼空。白云千里意，瘦策倚秋风。
疏斋晚步,元末明初,叶颙,荷老难擎露，水清偏见鱼。好磨青玉觜，一饱更何如。
岩前夜坐,元末明初,叶颙,修径白云幽，山空明月秋。长松高百尺，明月袭衣裘。
秋暮田园杂兴二首 其一,元末明初,叶颙,浊酒满斟自适，柴门虽设常关。与老为期白发，相看无厌青山。
秋暮田园杂兴二首 其二,元末明初,叶颙,峰顶云闲懒出，松边鹤去应还。独步秋风顶上，兴来聊尽吾欢。
春郊即景,元末明初,叶颙,微雨弄晴天气，轻寒酿暖时光。柳外凉飙满袖，花边香露沾裳。
沙溪清隐,元末明初,叶颙,绕屋一湾水绿，迎轩数朵峰青。沙路鸥盟新定，云松鹤梦初醒。
幽居即事二首 其一,元末明初,叶颙,吟座半窗残照，琴床一枕闲云。尘外兴怀有味，世间姓字无闻。
幽居即事二首 其二,元末明初,叶颙,骑牛过白云岭，放鹤出翠松关。樵唱偶歌一曲，清声直度千山。
九日寄兴三首（庚申岁） 其一,元末明初,叶颙,故侣无心送酒，老翁有意留题。旧日龙山佳会，如今风雨凄凄。
九日寄兴三首（庚申岁） 其二,元末明初,叶颙,白发凄凉旧里，黄花冷落东篱。西望夕阳归去，淡烟衰草堪悲。
九日寄兴三首（庚申岁） 其三,元末明初,叶颙,黄菊香残夜雨，乌纱醉落秋风。回首十年旧事，乱云流水西东。
月夜梅边即事,元末明初,叶颙,香裹寒云满溪，月明津渡人迷。梦入江南旧路，夕阳流水桥西。
送阮师真之宣城,元末明初,叶颙,江东日暮云闲，敬亭千古高寒。若见谢公传语，沈郎依旧衣宽。
送人侍父入吴,元末明初,叶颙,生子如李亚子，不然如孙仲谋。景升诸郎豚犬，焉能侍父远游。
与故人叙别,元末明初,叶颙,六尺形躯销瘦，十年故旧西东。试问市桥官柳，别来几度春风。
游北山诸峰四首 其一,元末明初,叶颙,水泠泠兮乐奏，风细细兮鸾吟。月随人而有意，云出岫以无心。
游北山诸峰四首 其二,元末明初,叶颙,山嶙峋兮北迈，水呜咽兮东流。欲寻源而远去，思绝世以无求。
游北山诸峰四首 其三,元末明初,叶颙,约芝兰之环佩，葺薜荔之裳衣。蹑烟云而高蹈，世与我以相违。
游北山诸峰四首 其四,元末明初,叶颙,折南涧之芳芷，采西山之嫩薇。赠佳人兮为好，与握手兮同归。
时苗留犊图,元末明初,叶颙,杨子平生四畏，刘郎临别一钱。甚矣时君留犊，审观三老孰贤。
题王寿卿烟云叠嶂图,元末明初,叶颙,一百八盘山路，七十二峰晓寒。日暮烟横谷口，雨余云宿松端。
题李克明翁媪起家图（一翁以指就醋瓮取醯吮之尝其味之美恶一媪持星火吹灯备诸穷态）,元末明初,叶颙,乃叟宵衣制醋，厥妻忘寝治灯。办此难成家业，遗彼不识玄曾。
题时苗留犊图二首 其一,元末明初,叶颙,秩满言归父老忧，临岐分犊较蝇头。男儿利物忘天下，未必区区在一牛。
题时苗留犊图二首 其二,元末明初,叶颙,留犊归牛骇见闻，古今唯数一时君。设令买宠生贤嗣，未必邦人敢见分。
示小儿阿真牡丹二首荼蘼春暮各一首 其一,元末明初,叶颙,绛色罗裳绿色襦，沈香亭北理腰肢。含风笑日娇无力，恰似杨妃睡起时。
示小儿阿真牡丹二首荼蘼春暮各一首 其二,元末明初,叶颙,浅红深紫间轻黄，天下无花敢比芳。素与东君同富贵，肯随凡品擅称王。
示小儿阿真牡丹二首荼蘼春暮各一首 其三,元末明初,叶颙,一点檀心气味长，向人无语舞霓裳。千红万紫消磨尽，犹有风吹不断香。
示小儿阿真牡丹二首荼蘼春暮各一首 其四,元末明初,叶颙,老红新绿驻烟波，无奈青皇促驾何。又是一年春事了，杜鹃声里夕阳多。
晚步,元末明初,叶颙,偶随芳草踏斜晖，石径云深翠滴衣。两袖天风明月上，杖头挑得树阴归。
秋夜看月,元末明初,叶颙,广寒宫阙桂香浮，万里无云独倚楼。明月满空天似水，西风吹断海门秋。
次韵周安道宪史仲春雨窗书怀十首 其一,元末明初,叶颙,缲烟杨柳千丝绿，过雨蔷薇万点红。诗句满前唫未稳，好怀写在夕阳中。
次韵周安道宪史仲春雨窗书怀十首 其二,元末明初,叶颙,深院梨花呈腻粉，邻墙艳杏褪残脂。池塘雨后蛙声闹，半为官鸣半为私。
次韵周安道宪史仲春雨窗书怀十首 其三,元末明初,叶颙,茶鼎松涛翻细浪，桃溪花雨涌香泉。旋寻笋蕨春山下，不枉江南二月天。
次韵周安道宪史仲春雨窗书怀十首 其四,元末明初,叶颙,缓骑黄犊随芳草，闲倩苍头扫落花。醉后不知新过雨，岩前应湿旧烟霞。
次韵周安道宪史仲春雨窗书怀十首 其五,元末明初,叶颙,破除愁闷无过酒，消遣情怀正要诗。燕子未来春又半，一帘花雨海棠时。
次韵周安道宪史仲春雨窗书怀十首 其六,元末明初,叶颙,长笑陈搏争似睡，深非杜宇不如归。男儿正要成功业，拭目江山看落晖。
次韵周安道宪史仲春雨窗书怀十首 其七,元末明初,叶颙,愁来倍觉诗难和，醉后宁辞酒满斟。夜雨惊醒尘世梦，春风吹老少年心。
次韵周安道宪史仲春雨窗书怀十首 其八,元末明初,叶颙,一春憔悴未曾晴，况是檐声入枕鸣。却怪夜来诗梦好，草塘雨过月初明。
次韵周安道宪史仲春雨窗书怀十首 其九,元末明初,叶颙,凝烟芳草入疏帘，过雨闲花点涧泉。正是清明时节近，鹧鸪啼过夕阳天。
次韵周安道宪史仲春雨窗书怀十首 其十,元末明初,叶颙,蝶懒莺慵燕语衰，红羞绿怨湿难开。晴窗误听山禽乐，又是鸣鸠唤雨来。
用前韵序山家幽寂之趣呈前人十首 其一,元末明初,叶颙,夕阳香径逐东风，瘦策轻扶数落红。信步偶随流水去，不知身到白云中。
用前韵序山家幽寂之趣呈前人十首 其二,元末明初,叶颙,棠梨睡起娇啼粉，桃杏香浓浅抹脂。自是从来肌骨好，春风宁为一花私。
用前韵序山家幽寂之趣呈前人十首 其三,元末明初,叶颙,满盛煮茗春波月，旋汲浇花石涧泉。客至不妨频劝酒，醉开白眼看青天。
用前韵序山家幽寂之趣呈前人十首 其四,元末明初,叶颙,春风绿尽江南草，夜雨红销树底花。独立斜阳多少恨，长空捲散暮天霞。
用前韵序山家幽寂之趣呈前人十首 其五,元末明初,叶颙,兴来浩饮渊明酒，醉后豪吟太白诗。独坐独行芳草地，半晴半雨落花时。
用前韵序山家幽寂之趣呈前人十首 其六,元末明初,叶颙,闲中采药云边去，倦后扶筇花下归。几度吹箫陪好月，数番横笛送斜晖。
用前韵序山家幽寂之趣呈前人十首 其七,元末明初,叶颙,蜂蝶渐慵春渐老，诗辞频和酒频斟。年来深识山中趣，老去全无世上心。
用前韵序山家幽寂之趣呈前人十首 其八,元末明初,叶颙,云舒山色千峰秀，雨过蛙声两部鸣。多谢知心峰顶月，夜深常到寝床明。
用前韵序山家幽寂之趣呈前人十首 其九,元末明初,叶颙,抠衣稳坐栖云石，洗耳闲听漱竹泉。夜半有时长见月，人间无梦去朝天。
用前韵序山家幽寂之趣呈前人十首 其十,元末明初,叶颙,一任猿惊野鹤猜，老怀笑口要频开。高眠蕙帐春风暖，不怕雷声入枕来。
人或问予云?旧隐尚无恙者赋一绝答之,元末明初,叶颙,瘦竹长松小径花，故园泉石锁烟霞。白云无恙青松老，依旧山中宰相家。
赠画史王玉峰,元末明初,叶颙,百顷风烟生昼寒，万山重叠起豪端。前身莫是王摩诘，画出娥眉拥翠鬟。
题王寿卿烟云叠嶂图,元末明初,叶颙,断岫平山点画粗，岚光浓淡有如无。何时直到群峰顶，万叠云烟一老夫。
赠写真张小峰二首 其一,元末明初,叶颙,饱历风霜骨格粗，老来渐觉发毛枯。形容妍丑从君画，画得平生执拗无。
赠写真张小峰二首 其二,元末明初,叶颙,古貌清如雪后松，吟肩瘦似雨余峰。莫将山上耕云叟，错拟岩前板筑翁。
登楼闻笛有感 其一,元末明初,叶颙,笛声吹起白云秋，两袖天风独倚楼。北望中原何处是，落霞孤鹜古今愁。
登楼闻笛有感 其二,元末明初,叶颙,一声长笛夕阳楼，总是关山旧日愁。杳杳山青云尽处，澹烟衰草不胜秋。
题赤壁图,元末明初,叶颙,曹公智计世无双，席捲南来孰敢当。浊浪翻江迷赤壁，谁知犹有一周郎。
和李本存孤字韵 其一,元末明初,叶颙,夕阳山塞笛声孤，半醉辕门语笑粗。旧日读书萧寺月，夜深曾到帐前无。
和李本存孤字韵 其二,元末明初,叶颙,瘦耸吟肩野鹤孤，衣冠山野礼容粗。政惭声誉非君比，却喜功名入梦无。
和李本存孤字韵 其三,元末明初,叶颙,月冷霜寒老将孤，北风吹雪势还粗。方今四海皆元济，未信忠刚李愬无。
和李本存孤字韵 其四,元末明初,叶颙,清比梅花带雪孤，吟腰瘦减十围粗。约君净扫南山石，共坐云边话有无。
和李本存孤字韵 其五,元末明初,叶颙,老首频搔鬓影孤，惜无三尺斩顽粗。何当略借天风便，为扫妖氛半点无。
和李本存孤字韵 其六,元末明初,叶颙,孙刘何苦各称孤，想是当年计画粗。若使尽忠扶汉祚，坐观曹魏眼中无。
春初即事,元末明初,叶颙,怕寒犹自怯罗裳，嫩柳偷春浅试黄。青草已生诗未就，阿连无梦绕池塘。
李本存叠有和章再和孤字韵二首 其一,元末明初,叶颙,撚须索句兴怀孤，信手围棋著数粗。病酒风情愁后减，惜花春梦老来无。
李本存叠有和章再和孤字韵二首 其二,元末明初,叶颙,新诗清侣玉蟾孤，意度安闲细不粗。岛瘦郊寒元白俗，开元之后晚唐无。
题李克明翁媪起家图二首（一翁以指就醋瓮内取醯吮之尝其味之美恶一媪持星火吹灯备诸穷态） 其一,元末明初,叶颙,阿婆吹火燄光寒，老叟尝醯气味酸。后代儿孙宁识此，高烧银烛照杯盘。
题李克明翁媪起家图二首（一翁以指就醋瓮内取醯吮之尝其味之美恶一媪持星火吹灯备诸穷态） 其二,元末明初,叶颙,小瓮吮醯酸透骨，寒缸吹焰火烧眉。何时翁媪花灯下，珠翠成行捧玉卮。
题静斋手卷,元末明初,叶颙,云凝不动青山老，花落无声白昼闲。松影半窗清睡醒，卧看流水夕阳间。
丙申大旱呈时官二首 其一,元末明初,叶颙,雷久无声电敛光，老龙何地密韬藏。只愁遂失苍生望，何不留心济四方。
丙申大旱呈时官二首 其二,元末明初,叶颙,自夏经秋百日晴，更兼无处不戈兵。千畴万亩乾枯尽，留得衰荷听雨声。
冬夜梅边即事,元末明初,叶颙,罗浮山下白云深，一枕师雄梦未成。残雪初消明月上，东风吹彻玉箫声。
冬夜闻笛出入韵,元末明初,叶颙,午夜谁将玉笛吹，白云满地湿难飞。惊回一枕春风梦，月上花梢最好枝。
初夕暑退生凉,元末明初,叶颙,溽暑初收生暮凉，风将秋信入虚堂。芙蓉峰顶夜来雨，溪水新添二尺强。
霜天晓角,元末明初,叶颙,耿耿星河曙欲流，角声悲壮起层楼。满江明月青霜重，人与梅花一样愁。
梅花分韵得诗字,元末明初,叶颙,木萼霜葩带雪枝，月中香影最清奇。林逋去后东坡死，近日江南未有诗。
读宋徽宗北狩龙沙赋忍听羌笛吹落梅花乐府,元末明初,叶颙,一声羌笛咽龙沙，万里燕云独梦家。吹入中原都是恨，如何只怕《落梅花》。
春日午窗睡起,元末明初,叶颙,日移花影转帘西，风撼松阴落研池。好鸟不鸣芳昼寂，午窗清梦醒来时。
题石勒参佛图澄手卷六首 其一,元末明初,叶颙,石勒亡宗怨季龙，虎于冉闵恨何穷。佛图果有仙人见，盍把深机悟二公。
题石勒参佛图澄手卷六首 其二,元末明初,叶颙,刘曜成擒一语中，沤麻老秃亦英雄。可怜只办平常事，忘却中原逐鹿功。
题石勒参佛图澄手卷六首 其三,元末明初,叶颙,何须倾意扣图澄，眼见狂刘一鼓擒。绝胜沤麻池水上，老拳毒手日相寻。
题石勒参佛图澄手卷六首 其四,元末明初,叶颙,推恩忘怨沤麻池，便是刘郎就缚时。成败当年人尽识，未应惟有一僧知。
题石勒参佛图澄手卷六首 其五,元末明初,叶颙,擒刘奇策算无遗，石氏存亡必已知。三十六孙同日死，佛图何不预言之。
题石勒参佛图澄手卷六首 其六,元末明初,叶颙,东门倚啸声音远，西域参陪礼义专。折节李阳吾未论，并驱光武孰先鞭。
春雨晚霁,元末明初,叶颙,东风吹雨作丝轻，驾勒余寒放晚晴。满地湿云收未尽，一帘花影不分明。
幽齐夜坐效山人体,元末明初,叶颙,一邱一壑白云深，一笛秋风一曲琴。夜半一窗明月色，一杯松露洗予心。
晚酌山家即事,元末明初,叶颙,浊醪初熟正鸡肥，野老冲烟跨犊归。漉酒烹鸡成小酌，醉眠忘却脱蓑衣。
赠山翁二首 其一,元末明初,叶颙,草庐深寄夕阳村，世路荣枯久不闻。二亩石田耕垦罢，又骑黄犊入云深。
赠山翁二首 其二,元末明初,叶颙,古貌虬髯鹤发翁，醉吹长笛卧高峰。不知胸次藏何物，鼓舞春风宇宙中。
西子捧心图,元末明初,叶颙,员也捐躯死谏君，越王尝胆恨尤深。西施亦解忧人国，尽日攒眉痛捧心。
读荆轲传,元末明初,叶颙,壮士西游遂不还，英雄千古笑燕丹。至今幽蓟秋风道，依旧萧萧易水寒。
磻溪钓图二首 其一,元末明初,叶颙,渭水风生两鬓秋，平生意在钓吞舟。如何八百封侯国，也逐鲸鱼竞上钩。
磻溪钓图二首 其二,元末明初,叶颙,白发荒凉钓渭滨，宅心非是为金鳞。不知丝线长多少，牵掣江山八百春。
题伍子胥传后,元末明初,叶颙,子胥忠孝两难偕，破楚鞭君谢父奢。何事危言强谏日，死无贤嗣挞夫差。
题三杰四首 其一 萧何之一,元末明初,叶颙,匹马追亡古道傍，便知韩信世无双。筑坛不用萧侯语，垓下焉能灭楚王。
题三杰四首 其二 萧何之二,元末明初,叶颙,独收相府旧图书，形势高低尽得知。镇抚关中成帝业，沛公马上岂能为。
题三杰四首 其三 韩信,元末明初,叶颙,刘项存亡指顾中，君臣未定各称雄。早知鸟尽弓无用，未必殷勤谢蒯通。
题三杰四首 其四 良,元末明初,叶颙,一击秦车水逆流，当年锐志复韩雠。偶因天地风云合，扶立炎刘四百秋。
冬景十绝（李从道丽泽诗社出题至治己未至己亥四十年矣） 其一 鹭立寒江,元末明初,叶颙,青苔白石鱼鳞腥，尽日独拳寒雨汀。疑是晴江沙上雪，黄昏一点不分明。
冬景十绝（李从道丽泽诗社出题至治己未至己亥四十年矣） 其二 寒江独钓,元末明初,叶颙,扁舟独钓烟茫茫，醉著蓑衣不耐霜。最是月明无伴侣，一声渔笛出沧浪。
冬景十绝（李从道丽泽诗社出题至治己未至己亥四十年矣） 其三 霜天晓角,元末明初,叶颙,城上征人吹角声，月寒霜重声冥冥。孤舟万里南迁客，起著衣裳带梦听。
冬景十绝（李从道丽泽诗社出题至治己未至己亥四十年矣） 其四 江路梅香,元末明初,叶颙,漠漠江云路不分，小桥流水夕阳村。唫翁马上频回首，一阵东风暗断魂。
冬景十绝（李从道丽泽诗社出题至治己未至己亥四十年矣） 其五 板桥霜晓,元末明初,叶颙,月中青女下瑶空，潋滟寒波跨玉龙。画角一声天未晓，前村梅下有吟翁。
冬景十绝（李从道丽泽诗社出题至治己未至己亥四十年矣） 其六 茅檐曝背,元末明初,叶颙,门外三竿红日迟，向阳花木暂熙熙。老翁曝背亭前坐，自取经书教小儿。
冬景十绝（李从道丽泽诗社出题至治己未至己亥四十年矣） 其七 书舍寒灯,元末明初,叶颙,青灯黄卷伴更长，花落银缸午夜香。异日长檠珠翠里，苦心寒燄莫相忘。
冬景十绝（李从道丽泽诗社出题至治己未至己亥四十年矣） 其八 梅下清吟,元末明初,叶颙,吟肩瘦耸白云根，兴绕孤山水竹村。月上南枝诗未就，暗香疏影又黄昏。
冬景十绝（李从道丽泽诗社出题至治己未至己亥四十年矣） 其九 纸帐梅花,元末明初,叶颙,销金帐暖酒盈觞，醒后依前世虑长。何似白云深处卧，春风一枕梦魂香。
冬景十绝（李从道丽泽诗社出题至治己未至己亥四十年矣） 其十 烟蓑钓雪,元末明初,叶颙,万顷玻璃失钓矶，白云片片补蓑衣。鸟声断绝人踪灭，独向芦花月下归。
唐武则天传,元末明初,叶颙,天人共愤世皆嫌，垂拱焉能二十年。谁信裙钗珠翠侣，反胜冠冕任英贤。
爆竹二首 其一,元末明初,叶颙,一声爆竹透云端，惊醒苍生睡不安。若使江淮豪杰听，定应惭悚胆先寒。
爆竹二首 其二,元末明初,叶颙,非尝声响聒天来，鼓动阳春海上回。偶尔惊人还寂寂，情知不是武侯雷。
丁酉仲冬即景十六首 其一 雪水煎茶,元末明初,叶颙,枯枝旋拾带冰烧，雪水茶香滚夜涛。党氏岂知风韵美，向人犹说饮羊羔。
丁酉仲冬即景十六首 其二 地炉煨芋,元末明初,叶颙,地炉煨芋足充饥，凉薄家声胜富儿。李密懒残风味在，寒灰冷火澹相知。
丁酉仲冬即景十六首 其三 云巢鹤睡,元末明初,叶颙,烟梢深处稳栖翎，标格孤高迥出群。只恐听琴惊梦醒，踏翻松顶一巢云。
丁酉仲冬即景十六首 其四 月岭猿啼,元末明初,叶颙,树头清啸两三声，纸帐梅花睡欲成。唤醒冷泉亭上梦，岭云飞动月初明。
丁酉仲冬即景十六首 其五 玉楼吹笛,元末明初,叶颙,天风吹笛落天涯，万瓦霜清月影斜。惊醒羁人犹自可，江城只怕落梅花。
丁酉仲冬即景十六首 其六 梅屋弹琴,元末明初,叶颙,琴张瓯茗伴炉薰，三弄梅花月下庭。香影孤高音调古，空阶谁许鹤来听。
丁酉仲冬即景十六首 其七 冲寒贳酒,元末明初,叶颙,拥被酸吟雪未晴，拾樵路断闭松扃。相如病渴谁来管，自整冲寒贳酒瓶。
丁酉仲冬即景十六首 其八 踏雪寻梅,元末明初,叶颙,云碍前村路不通，暗香疏影杳无踪。琼琚踏碎知何处，月上孤山第一峰。
丁酉仲冬即景十六首 其九 梅梢月落,元末明初,叶颙,斗转参横午漏迟，一轮寒魄堕南枝。玉箫吹彻青霜冷，正是诗人梦破时。
丁酉仲冬即景十六首 其十 松径云深,元末明初,叶颙,数片和烟裹石苔，空林长惹鹤猿猜。天风吹度长松下，僮子殷勤扫不开。
丁酉仲冬即景十六首 其十一 雪夜乘舟,元末明初,叶颙,月色波光共一溪，水天上下漾玻璃。孤舟蓑笠清如许，何必山阴访戴逵。
丁酉仲冬即景十六首 其十二 霜晨觅句,元末明初,叶颙,霜月凌凌独凭阑，推敲未定怯衣单。眼前佳句无人识，诗比梅花瘦一般。
丁酉仲冬即景十六首 其十三 枯木寒鸦,元末明初,叶颙,老树经霜带夕晖，十围横跨小桥西。群鸦不怕云巢冷，夜夜黄昏来上啼。
丁酉仲冬即景十六首 其十四 孤松老鹤,元末明初,叶颙,城郭依前岁月非，巢空云冷影相依。长松月落天风远，时向青山尽处飞。
丁酉仲冬即景十六首 其十五 书窗梅影,元末明初,叶颙,疏花冷蕊映书窗，勾引逋仙蝶梦狂。纵使春风吹散后，又随霜月上书囊。
丁酉仲冬即景十六首 其十六 石鼎茶声,元末明初,叶颙,青山茅屋白云中，汲水煎茶火正红。十载不闻尘世事，饱听石鼎煮松风。
寻梅二首 其一,元末明初,叶颙,石根岩畔与山阴，瘦马羸僮到处寻。流水溪桥沙路远，何愁云密更林深。
寻梅二首 其二,元末明初,叶颙,落日孤村石径斜，挨云深入野人家。小溪流水春风暖，恐有枝头半吐花。
松径清游,元末明初,叶颙,驴载新诗仆抱琴，白云幽径夕阳林。天风十里青松顶，满耳笙箫太古音。
梅影二首 其一,元末明初,叶颙,寒蜂冻蝶谩惊猜，积案春风拨不开。霜月满窗诗梦醒，更无一点暗香来。
梅影二首 其二,元末明初,叶颙,夜深随月上纱窗，妆点西湖处士房。惊醒一床胡蝶梦，春风冷落淡无香。
赠相士二首 其一,元末明初,叶颙,貌古如松卧壑秋，虬髯鹤发炯双眸。衰颜未用烦公相，自许书生老不侯。
赠相士二首 其二,元末明初,叶颙,虎视阴阳胆气粗，平生事业遂雄图。不知侃侃怡怡辈，也入先生相法无。
秋日南楼晚霁即景,元末明初,叶颙,梦破虚堂生暮愁，晚云将雨过南楼。西风扫净长空翳，留得天边桂子秋。
读秦始皇纪,元末明初,叶颙,衡石稽程了万几，日斜犹未下丹墀。巡南筑北关防尽，祸起萧墙却不知。
春雪,元末明初,叶颙,妆点琼英上玉梢，懑人春雪遍芳郊。情知不是丰年瑞，赢得长安酒价高。
清明有感,元末明初,叶颙,落花庭院晚风轻，芳草池塘夜雨晴。独步独吟消白日，闲愁闲闷过清明。
得耳聋疾戏呈无闻聪老,元末明初,叶颙,晓枕不闻喧涧瀑，夜窗宁听响松风。虽然未遇马师喝，也胜前人三日聋。
题卞和泣玉图手卷二首 其一,元末明初,叶颙,一献无功便合休，殷勤三献欲何求。至今寒璞荆山下，月色苍苍万古秋。
题卞和泣玉图手卷二首 其二,元末明初,叶颙,忍把连城价放低，临刑刖足未心灰。丈夫自古惭轻献，女子从来耻自媒。
怀赤松云?旧隐,元末明初,叶颙,白云青巘是吾家，门外长松树树花。身在异乡归未得，梦中犹赏旧烟霞。
月夜,元末明初,叶颙,万片白云归岫后，一轮明月到天时。乾坤清气无人识，借得樵夫短笛吹。
梦故友清玉泉首座,元末明初,叶颙,飘零湖海昔年僧，握手论心久未能。梦里匆匆忽相睹，解言云屋共青灯。
月中仙女骖鸾图,元末明初,叶颙,云边仙女夜骖鸾，月下霓裳舞袖宽。吹彻紫箫风露下，玉容玄发不胜寒。
幽居杂兴,元末明初,叶颙,疏斋清夜醒，修径白云长。袖归南山影，心潜上国光。西风岩桂老，细雨野椒黄。地僻人踪少，烟扉开竹房。
和张仲达客苏州春暮览古韵,元末明初,叶颙,异国逢春暮，惊心对日西。湖生吴水冷，云压楚山低。老树风霜古，荒城烟雨迷。夫差旧台馆，花落鹧鸪啼。
重阳感兴（甲午岁）,元末明初,叶颙,佳节明朝是，同谁上翠微。西风人易老，南国雁初飞。黄菊清香晚，乌纱白发稀。牛山今昔异，感慨欲粘衣。
次李本存见寄韵（本存江西省掾寻调永喜巡检秩满寓婺之道林精舍）,元末明初,叶颙,陶令归官后，琴书对酒杯。未闻丹诏起，长伴白云来。梦里乡关远，闲中岁月催。草庐春渐暖，应动武侯雷。
复次本存见寄韵,元末明初,叶颙,写兴诗千首，论心酒一杯。初疑彭泽去，旋喜谪仙来。老叹青衫冷，愁惊白发催。从今便高卧，鼻息撼春雷。
送应空谷上人游吴寻师仆于湖山泉石有畴昔之好末章故及之 其一,元末明初,叶颙,远近西湖路，高低释氏宫。猿啼青嶂月，潮落碧江风。钟鼓残阳外，楼台烟雨中。挑包明日去，回首白云东。
送应空谷上人游吴寻师仆于湖山泉石有畴昔之好末章故及之 其二,元末明初,叶颙,落日南朝寺，吟筇几度登。欲寻前日路，去访昔年僧。浙水生新浪，吴云暗旧灯。阿师如到彼，为谢岭南能。
题应上人净深精舍,元末明初,叶颙,一室绝纤尘，炉烟贝叶经。每呼明月至，常遣白云扃。竹色侵虚幌，荷香袭小亭。晚来开瓮牖，放入数峰青。
代张匡敬送宪史武文献迁浙西,元末明初,叶颙,儒衡家世旧，气节老弥刚。谁谓更千古，犹能出一郎。乌台知姓字，白简凛风霜。后夜吴江月，清光应更长。
感怀,元末明初,叶颙,天步艰难日，人情向背秋。惭无医世术，喜免抱官囚。发愤寻青史，消愁数白鸥。草庐诸葛辈，幸出为时谋。
午窗睡起偶吟闲花落砚池小儿汝廉率尔应声曰香絮粘棋局遂足成一律,元末明初,叶颙,睡醒碧窗虚，无人松影移。庭空晴昼永，径静夕阳迟。香絮粘棋局，闲花落砚池。时看烟树鸟，飞过白云枝。
题扇面景物,元末明初,叶颙,溪童双眼碧，照映绿波心。钓艇横烟水，渔歌起夕阴。峰巅凉月上，涧底白云深。傲睨天风顶，芳尊独自斟。
小儿士廉赋碧桃胡蝶二诗呈改为赋唐律示之 其一,元末明初,叶颙,王母下瑶台，琼花溢路栽。似嫌红粉俗，长傍白云开。玉质风前舞，天香月下来。刘郎犹未识，蜂蝶莫惊猜。
小儿士廉赋碧桃胡蝶二诗呈改为赋唐律示之 其二,元末明初,叶颙,粉翅舞风轻，双飞趁晚晴。联翩花日暖，来往柳烟清。穿径寻香絮，过墙逐落英。庄生千载梦，惊醒世间情。
纸帐,元末明初,叶颙,琴榻生虚白，吟帷异马融。睡无红雾入，醒有白云封。月窟光千丈，尘寰路万重。梅窗香影瘦，清梦听松风。
己酉新正,元末明初,叶颙,天地风霜尽，乾坤气象和。历添新岁月，春满旧山河。梅柳芳容稚，松篁老态多。屠苏成醉饮，欢笑白云窝。
九日东篱晚兴,元末明初,叶颙,杳杳柴桑路，东篱对夕阳。断虹初霁雨，新雁欲迎霜。黄菊秋香老，乌纱雪鬓凉。王弘人去远，目送楚峰长。
闲居效陶体,元末明初,叶颙,彭泽归官后，悠然对菊花。风云生杖履，雨露蔚桑麻。巷僻门常设，樽空酒屡赊。柴桑长在望，三径接晴霞。
忆先母,元末明初,叶颙,忆别慈颜后，年华逝水流。萱堂犹一日，松墓竟千秋。诲育恩无尽，生成德靡酬。白云空入望，清泪湿衣裘。
己酉雪,元末明初,叶颙,人世白雪封，光辉万境同。江山迷夜月，宇宙动春风。柳絮高情远，梨花旧梦空。蹇驴怀郑綮，清赏灞桥东。
九日,元末明初,叶颙,霜重雁初飞，江空蟹正肥。黄花经雨瘦，乌帽任风欹。满饮王弘酒，豪吟杜牧诗。东篱多感兴，况近夕阳时。
晚回自赤松小桃源赋二首 其一,元末明初,叶颙,仙子丹成后，乘鸾翠霭间。笙箫风细细，环佩夜珊珊。羊化云埋石，猿吟月满山。桃源春欲老，花落夕阳间。
晚回自赤松小桃源赋二首 其二,元末明初,叶颙,径锁绿苔新，庭空市井尘。草青岩洞雨，松翠石林春。初起名空在，留侯迹已陈。玉箫声断久，片月下嶙峋。
观史有感,元末明初,叶颙,闲中观史册，感慨泪潸然。幸喜平生拙，惊呼异代贤。张良知说驾，范蠡解乘船。余子乘酣者，贪杯醉不眠。
雪水煎茶,元末明初,叶颙,雪水烹佳茗，寒江滚暮涛。春风和冻煮，霜叶带冰烧。陶谷声名旧，卢仝气味高。党家宁办此，羔酒醉清宵。
癸丑新正试笔二首 其一,元末明初,叶颙,雪霁冰霜尽，泥牛喜著鞭。性情犹旧日，节序又新年。世态萦胸次，春光耀目前。屠苏今日酒，自笑不吾先。
癸丑新正试笔二首 其二,元末明初,叶颙,旧腊随宵尽，新阳向曙来。晴光浮竹叶，春色满椒杯。稚绿妆梅萼，娇红透杏腮。雪消江岸柳，便学舞章台。
诞日（前元己丑仲春予知命之年贤甥童中州赋诗寿予揆今二十五年矣甥亦五旬予曾赋五言唐律一首今书于此云）,元末明初,叶颙,常忆垂弧日，俄惊学易年。高情轻富贵，雅志乐林泉。白发三千丈，清吟数百篇。行藏皆在我，消长系乎天。
梅亭负暄,元末明初,叶颙,梅屋朝晖暖，融融体气舒。曲肱红日里，闭目黑甜余。天地温和候，乾坤混沌初。盎然春透髓，尽晒腹中书。
小春探梅,元末明初,叶颙,独步孤山下，来寻带藓枝。江村流水晚，沙路夕阳迟。僧屋闲云径，人家小竹篱。春风吹薄袂，细细袭诗脾。
采莲歌,元末明初,叶颙,越女浙江头，烟波万顷愁。往来荷叶浦，荡漾木兰舟。岛阔香云冷，江空明月秋。清讴三四曲，声断白蘋洲。
秋日有怀帅府李从道二首 其一,元末明初,叶颙,雨后复斜阳，天风两袖凉。黄花秋梦淡，红叶晚晴长。访旧心千里，浇愁酒一觞。诗翁定何许，西望白云乡。
秋日有怀帅府李从道二首 其二,元末明初,叶颙,子别金盆后，烟岚野鹤愁。心应游北里，身尚寄南州。落月双溪梦，西风一剑秋。夕阳山下寺，时忆昔年游。
东方有一士,元末明初,叶颙,东方有一士，不结尘世缘。朝卧空山云，暮汲石涧泉。行吟夜月中，醉舞春风前。问之竟不答，一笑三千年。
凿井,元末明初,叶颙,高原凿深井，水流深淙淙。三咽清肺腑，凛然冰雪容。云埋石甃冷，月照山泉空。汲引君勿辞，是中有神龙。
蜡梅,元末明初,叶颙,春满紫绡裳，淡黄宫样妆。蔷薇露下色，山麝晚来香。月下开金盏，风前换玉裳。尚余风骨在，疏影卧寒塘。
读致和改元诏,元末明初,叶颙,圣德如天大，皇风四海清。乾坤新岁月，丘壑旧心情。诏旨宣金口，臣僚拜玉京。江南遗叟说，垂老愿升平。
怀湖山灵隐朋独孤书记,元末明初,叶颙,每忆湖山下，烟岚半有无。西风肥芋栗，细雨老菰蒲。世事秋云散，禅心夜月孤。轻包连瘦策，吾亦梦江湖。
次韵送帅府李从道考满赴都,元末明初,叶颙,山中忘岁月，世上变炎凉。竹帛虚名盛，松关野兴长。赠诗无好句，话别欠离觞。道过济南府，光辉衣锦乡。
送天台僧雪中入杭,元末明初,叶颙,杖策路迢迢，经年别石桥。厌听方广磬，去看浙江潮。雪透麻鞋冷，云和布衲挑。旧时清隐地，月落故山遥。
忆三衢徐志允,元末明初,叶颙,磊落三衢士，身今在翰林。满斟徐邈酒，高诵杜陵吟。燕北身名重，江南感慨深。金銮坡上月，应照故人心。
春夜游西园,元末明初,叶颙,春色晚来浓，良宵兴未穷。海棠呈腻雪，杨柳舞香风。蝶梦翻花冷，蟾光度酒空。西园人未散，饮罢满城钟。
访赤松道士不值,元末明初,叶颙,仙翁何处去，殿古白云深。丹灶留残火，青烟锁近林。尚遗羊化石，应误鹤听琴。旧日同游处，山空住夕阴。
游赤松宫二首 其一,元末明初,叶颙,杖履策天风，桃源路万重。草藏羊化石，云护鹤巢松。药化留丹井，莲开老翠峰。初平与初起，吾亦愿相从。
游赤松宫二首 其二,元末明初,叶颙,神仙遗旧宅，地迥绝纤尘。丹井云封古，青山雨洗新。桃香岩洞雨，芝老石田青。近日来游者，多非避俗人。
赠修真羽士,元末明初,叶颙,道人容貌古，缥缈隔烟扉。采药穿云去，寻真跨鹤归。久尝芝术味，惯著芰荷衣。拍手蓉峰顶，相招上翠微。
题刘阮遇仙图,元末明初,叶颙,山中风景美，刘阮此忘家。犬吠寻真客，泉香出洞花。衣冠犹汉代，饮馔入胡麻。莫恋人间世，人间日易斜。
赠渔父,元末明初,叶颙,短笛逐秋风，孤舟钓月中。绿蓑烟浪远，白发世情空。不让严陵操，宁贪范蠡功。江山无限好，蘋白蓼花红。
赠牧童,元末明初,叶颙,牛背夕阳红，行行逐断虹。烟迷青嶂雨，云度小溪风。短笛江村晚，长吟宇宙空。几回芳草岸，高卧月明中。
春雨,元末明初,叶颙,云罩千山暗，恩沾万物春。溶溶添细浪，点点湿芳尘。红洗花容净，青滋柳色新。东郊农事动，渐快一犁人。
春晴,元末明初,叶颙,晓洞云归湿，春山草木新。夭桃含宿雨，嫩柳袅轻尘。蝶翅寒犹怯，蜂衙晚渐陈。香风簇罗绮，已有踏青人。
池塘春草,元末明初,叶颙,春色满寒漪，萋萋欲染衣。晚烟迷浅碧，斜日映清辉。灵运名空在，王孙去不归。一春无好句，诗梦近来稀。
梅边索句,元末明初,叶颙,茅舍白云扉，巡栏笑撚髭。暗香覃雅思，疏影入新诗。江路东风冷，溪山落月时。苦吟吟未稳，清兴绕寒枝。
落梅,元末明初,叶颙,一夜东风急，南枝数片残。何人吹玉笛，独自倚朱阑。落地鱼鳞薄，寻香蝶梦寒。醉眠花树下，偏得寿阳欢。
题丹丘图送周元善台州直学,元末明初,叶颙,去去丹邱客，云山万叠深。吟鞭驱瘦马，倦仆负孤琴。芹水乡关梦，蓉峰故旧心。杏花明月下，莫忘寄遗音。
和王存诚游洞天,元末明初,叶颙,昔我游洞天，意马得休止。平生尘土梦，尽向沧浪洗。回首名利场，十年不挂齿。去去青云端，褰衣访平起。
宿智者草堂,元末明初,叶颙,夜宿蓉峰下，烟岚锁翠鬟。钟鸣黄叶寺，月上碧云关。老虎蹲危石，吟猿啼乱山。明朝出城市，清梦落尘寰。
智者寺僧往金陵,元末明初,叶颙,闻子携瓶锡，孤舟至建康。遽辞娄约寺，遥礼宝公坊。松子僧前落，梅花客里香。莫同胡达磨，无语达梁王。
赠宦游张平叔,元末明初,叶颙,乾坤英气客，湖海倦游人。看镜始知老，见人宁话贫。功名惊壮志，琴剑误闲身。何日秋江上，清波洗宦尘。
过栖碧何羽士旧隐,元末明初,叶颙,泉石浑无恙，仙翁去不回。云深香木老，涧冷碧莲开。剑挂松关月，丹遗药灶灰。昔年修炼地，长误鹤飞来。
代居官寄友,元末明初,叶颙,不信宦游拙，功名未有成。半生燕北老，十载越南征。每叹黄金尽，空惊白发生。何时灯火夜，相与话归耕。
久客寄邻叟,元末明初,叶颙,久客秋仍晚，烟霞锁敝庐。晴江思共钓，云岭忆同锄。贫贱交情薄，飘零酒盏疏。何当风雨夜，归读旧时书。
霜晨二首 其一,元末明初,叶颙,残月过楼台，霜钟惊梦回。画开煨芋火，拨尽满炉灰。旋整云边屐，闲寻雪里梅。春风深有意，频送暗香来。
霜晨二首 其二,元末明初,叶颙,琴榻对山城，僧钟半夜鸣。玉箫音调远，纸帐梦魂清。霜重蟾光冷，山空鹤影惊。南枝芳信动，春色正关情。
霜夜,元末明初,叶颙,霜冷月交辉，春风暗透肌。襟怀添酝藉，胸次发新奇。斟酌酬佳景，推敲话旧诗。暗香生薄袂，疏影写枯枝。
与客话湖山佳胜予足不至者四十年因赋此以叙旧事,元末明初,叶颙,不踏湖山路，惊心四十秋。六桥前日梦，孤棹昔年游。岁月浮云改，兴亡逝水流。西风吴峤寺，落日浙江楼。
幽斋秋晚,元末明初,叶颙,木落远山佳，荆吴接两淮。秋深红树岭，人老白云斋。竹色频侵袂，苔痕欲上鞋。宵深明月色，清爽透吟怀。
山居即事,元末明初,叶颙,吟榻障松屏，岩扉护竹亭。临风梳白发，对月读黄庭。涧古千寻碧，峰奇万叠青。弹琴坐云石，频惹鹤来听。
围棋,元末明初,叶颙,黑白未分时，其中一著奇。已空生死见，宁堕战争危。持重机常速，争先计或迟。捐微存大勇，勍敌尽吾归。
日暮江村杂兴二首 其一,元末明初,叶颙,杖屦陟崇邱，丝纶钓浅洲。冲烟游野寺，玩月上溪楼。屡访云林鹤，闲盟沙路鸥。渔歌音调美，声撼半江秋。
日暮江村杂兴二首 其二,元末明初,叶颙,钓艇已收缗，无人深闭门。云生沙上石，月出水南村。寂寞寒潮远，微茫烟浪昏。孤舟中夜笛，感慨动吟魂。
江村晚景,元末明初,叶颙,华发映清流，江山事晚游。云舒江影净，霜落水痕收。雁阵新横浦，蟾光欲上楼。钟鸣枫树岭，秋老荻花洲。
孤舟夜泊（舟一作洲）,元末明初,叶颙,烟棹越波东，渔歌逐断虹。云粘青树冷，潮驾翠涛空。梦醒孤舟月，情舒短笛风。曲终秋渐老，江阔暮山重。
渔舟晚泊,元末明初,叶颙,钓艇近黄昏，孤篷载夕曛。烟潮归柳港，凉月出蒲根。短笛云端弄，清讴夜半闻。渔灯明复灭，寂寞度前村。
山庄即事二首 其一,元末明初,叶颙,倚槛看云飞，开帘放燕归。草生烟翠冷，花落晚红稀。对酒歌金缕，弹琴弄玉徽。醉醒深院月，芳影上荷衣。
山庄即事二首 其二,元末明初,叶颙,策杖步松关，衔杯看远山。青鞋陪月出，翠袖裹云还。芳草斜阳外，落花流水间。山林多乐意，无梦到尘寰。
春晚,元末明初,叶颙,春去欲何归，江南古路岐。日长莺燕懒，花谢蝶蜂疑。香径红应减，高峰翠益奇。薰风琴调远，众绿上芳枝。
晚窗,元末明初,叶颙,红日转岩扉，幽人清梦迷。远游黄叶径，横过白云溪。芳兴随流去，高情与岭齐。庄周身外蝶，栩栩柏庭西。
山庄小隐,元末明初,叶颙,茅屋小柴门，前峰烟树昏。夕阳芳草径，霁雨落花村。竹下安茶灶，山边置酒尊。吟翁常款曲，佳句细评论。
辛丑年乱后归故园,元末明初,叶颙,乱后须兼白，春来草复青。水环垂钓石，云护读书亭。与客论孤愤，从人笑独醒。艰难思避世，贫贱欲忘形。
游山夜宿僧寺,元末明初,叶颙,翠袖倚天风，云封路万重。屡登猿啸岭，频抚鹤巢松。渔唱孤舟曲，僧撞半夜钟。山空禅榻冷，月上碍星峰。
江村晚景,元末明初,叶颙,野水溪桥外，荒村八九家。雨晴渔网晒，风定酒旗斜。红树霜江叶，黄芦月岸花。何当从此隐，重整钓云槎。
题溪翁隐居,元末明初,叶颙,小径入云斜，幽居魏野家。庭轩环竹石，窗牖纳烟霞。户外经霜树，阶前浥露花。童沽村店酒，妇煮石炉茶。
客至,元末明初,叶颙,有客过山家，停骖暂脱车。旋呼徐邈酒，新煮玉川茶。命子开东阁，呼童扫落花。殷勤话畴昔，握手入烟霞。
疏斋睡醒,元末明初,叶颙,石枕翠松屏，吟翁清梦醒。风前搔白发，月下读黄庭。枣熟从猿摘，琴弹唤鹤听。南山新齐雨，秀色入虚棂。
江楼晚眺,元末明初,叶颙,人倚白云楼，蟾陪翠浪游。天高峰影净，潮落水痕收。枫叶孤洲冷，芦花两岸秋。渔舟清唱晓，声断玉溪头。
秋色,元末明初,叶颙,弄雨玉芙蓉，经霜苍翠松。池莲销艳质，岸柳作衰容。菊圃香方溢，蘋洲态更浓。芦花迷夜月，枫叶舞霜风。
晚兴,元末明初,叶颙,谈笑策藜筇，丘园兴正浓。点书研竹露，煮茗听松风。吟咏诗怀爽，疏狂世虑空。古今兴废迹，斜日落霞中。
立春日,元末明初,叶颙,欲写宜春事，先书饯腊篇。词华辉璧月，文彩丽晴烟。金燕寒欹鬓，泥牛晓试鞭。香风匝罗绮，语笑竞秋千。
杂兴,元末明初,叶颙,吟咏宴芳庭，荆扉昼不扃。溪光流坐席，岚影透窗棂。砌藓青粘屦，岗松翠列屏。夕阳江上路，曳杖定鸥盟。
正月上晴雪中赋,元末明初,叶颙,天女美丰容，乘鸾过海东。清标光夺月，素质影翻风。柳絮情应远，梨花梦未终。鹤栖璚树冷，龙跃玉波空。
秋日怀故人,元末明初,叶颙,十年湖海别，归兴晚嵯峨。人远黄花瘦，秋深白发多。乡关愁隔绝，岁月苦消磨。对酒频相忆，凉蟾宵渡河。
幽人杂兴二首 其一,元末明初,叶颙,行乐兴怀浓，欢游酒盏空。久谙尘外趣，殊乏世间功。径竹题新绿，庭花扫落红。短筇歌霁月，长袖挹天风。
幽人杂兴二首 其二,元末明初,叶颙,欢笑乐常彝，何曾浪皱眉。忘怀频唤酒，得意数吟诗。径草含烟软，庭花过雨奇。歌酣天宇阔，睡足夕阳迟。
次韵项叔道见访,元末明初,叶颙,青山茅屋下，谁肯顾寒微。贫贱论交寡，功名入梦稀。致身虽有术，临事要知几。异日天风顶，偕君试一飞。
次张县尉韵,元末明初,叶颙,烟霞深处客，猿鹤惯同栖。坐久云横谷，吟残月满溪。不成尘世梦，宁为利名羁。醉脱荷衣卧，幽琴懒更携。
闲情二首 其一,元末明初,叶颙,潇散两眉厖，疏狂似老庞。惯游裁菊圃，长坐读书窗。渔笛闲中弄，僧钟醉里撞。兴来陪夜月，孤艇钓寒江。
闲情二首 其二,元末明初,叶颙,岁月任消磨，间中得趣多。戏题红叶字，醉唱紫芝歌。雨笠耕云岭，烟蓑钓月波。数鸿临浅浦，骑犊下前坡。
幽斋清兴二首 其一,元末明初,叶颙,清兴正悠悠，偏欣汗漫游。乘闲登翠巘，独步访丹邱。惯著穿云屐，频撑钓月舟。高情方浩荡，更上碍星楼。
幽斋清兴二首 其二,元末明初,叶颙,岚光浮户牖，竹色上栏干。吹笛惊秋老，弹琴生夜寒。唤猿来月下，放鹤出云端。长负江湖兴，西风一钓竿。
江村睡醒,元末明初,叶颙,霜重五更钟，箫声半夜风。梅香方旖旎，松影正朦胧。睡醒吟肌爽，神清世虑空。孤洲烟艇冷，渔唱月波东。
玩月,元末明初,叶颙,桂魄满晴穹，徘徊牛斗东。清光流海宇，寒彩散天风。兔跃青霄迥，蟾游翠浪空。吟翁肌骨爽，步入玉华宫。
江楼,元末明初,叶颙,华发鬓飕飕，吟筇作胜游。闲中三弄笛，饭后一登楼。对酒思王粲，凭阑话莫愁。澄江鸿雁影，声断夕阳洲。
幽人高兴,元末明初,叶颙,潇洒寄岩邱，人间世外游。霞杯风月笛，云佩雪霜裘。调古无劳和，年高渐寡俦。丝纶三百尺，独钓五湖秋。
溪翁,元末明初,叶颙,渔唱杂樵讴，茶铛继酒瓯。醒吹云外笛，醉掉月中舟。潮驾千寻浪，风生两岸秋。古今多少事，睡醒蓼花洲。
月夜孤舟二首 其一,元末明初,叶颙,风定翠涛平，芳洲孤棹轻。僧钟穿岭响，渔笛隔江声。云傍西岩宿，蟾登北屿明。烟波遗世叟，心似石潭清。
月夜孤舟二首 其二,元末明初,叶颙,云去越山青，江空霁月明。钟鸣峰顶寺，潮到石头城。牛女中流现，鱼龙半夜惊。停杯呼李白，吟咏倒瓶罂。
兴怀,元末明初,叶颙,泉石兴方浓，功名梦已空。发缘吟苦白，颜惜饮酣红。酒建和愁策，茶成遣困功。自惭无妙术，唯解醉春风。
题乌衣巷陌图,元末明初,叶颙,千载乌衣巷，荒凉日易斜。昔年丞相宅，今代野人家。庭弛生枫树，阶芜长草花。春风无主燕，夜雨为官蛙。
晚窗,元末明初,叶颙,睡醒两眉厖，残阳渐上窗。已欣诗满袖，复喜酒盈缸。放达齐庄叟，风流类老庞。襟怀清且静，凉月下秋江。
幽情野趣二首 其一,元末明初,叶颙,啸断碧云巅，吟归青嶂边。送蟾游海岳，唤鹤舞林泉。独钓西江水，躬耕北屿烟。踏穿三径屐，撑破五湖船。
幽情野趣二首 其二,元末明初,叶颙,月上小山坡，风吟高树柯。朗吟青树岭，高卧白云窝。天地烟尘静，关河感慨多。惭无经济术，空老旧岩阿。
喜李公度留题僧壁,元末明初,叶颙,醉笔濡蟾彩，芳逾天女花。吟胸繁锦绣，僧壁舞龙蛇。句语香千古，辞华擅一家。已呼红袖拂，更遣碧纱遮。
幽居,元末明初,叶颙,半掩夕阳扉，闲陪夜月归。渔歌随浪远，樵笛入云飞。野鹤曾相识，沙鸥久见机。潺湲东涧水，常护钓鱼矶。
野兴,元末明初,叶颙,门径久荒芜，谋身计画无。酣歌声正远，清睡兴尤孤。简朴衣冠野，疏狂语笑粗。山游方自乐，世誉不须沽。
春暮,元末明初,叶颙,睡起近斜晖，庭花昼掩扉。人从忙里老，春向醉中归。宿雨香红径，闲云冷翠微。沙鸥西涧浴，野鹤北岩飞。
野客清欢三首 其一,元末明初,叶颙,神清肌骨爽，虑淡梦魂安。夜月横吟榻，秋风理钓竿。醉来长袖舞，兴动短琴弹。对客频呼酒，忘情各尽欢。
野客清欢三首 其二,元末明初,叶颙,雨过晚峰青，无人门自扃。溪光浮竹几，岚影落松屏。云满煎茶灶，春生贳酒瓶。酣歌天地里，醉卧秋风亭。
野客清欢三首 其三,元末明初,叶颙,石鼎煮春茶，瑶杯斟紫霞。豪歌声俊爽，欢舞影欹斜。酣醉眠芳草，颠狂藉落花。醉来新月上，人笑忘还家。
季冬梅花未放,元末明初,叶颙,么凤迹难寻，寒蜂恐爽盟。暗香犹髣髴，疏影不分明。南国春仍浅，西湖雪屡晴。师雄空入梦，和靖最关情。
逸兴二首 其一,元末明初,叶颙,清兴寄林泉，孤踪远市廛。扶筇芳草径，吹笛落花天。满载西江月，躬耕东野烟。机关俱不识，人笑葛洪仙。
逸兴二首 其二,元末明初,叶颙,颇有烟霞癖，全无市井喧。神空游汗漫，性静乐丘园。饱玩松云鹤，频呼月树猿。溪光常入枕，山色远迎轩。
野趣,元末明初,叶颙,岚影上衣袂，溪光满竹闾。云峰明月径，烟树夕阳庐。柳下寻诗策，花边载酒车。南山经雨豆，草长正堪锄。
幽庭寄傲,元末明初,叶颙,门掩晓风轻，庭环涧水深。醉吹风里笛，静鼓月中琴。黄卷知兴废，青山阅古今。久忘尘俗事，偃息夕阳林。
晚兴,元末明初,叶颙,教鹤复盟鸥，看云独倚楼。笛声千嶂月，琴调一庭秋。木落山俱瘦，江空水自流。夕阳烟柳外，蓑笠钓鱼舟。
春日酒边,元末明初,叶颙,予身无系缚，去住政如萍。泉石闲堪玩，功名老不惊。青山常入梦，紫绶不关情。酒到频欢饮，杯空逐旋营。
江村过雨,元末明初,叶颙,雨趁断虹收，霞随孤鹜游。蟾光流断港，鸿影落芳洲。万叠云峰暮，一江烟水秋。溪声连野色，渔唱伴樵讴。
春游晚归,元末明初,叶颙,小雨杂烟霏，晴光弄夕晖。蔫红侵酒斝，空翠润琴徽。风袭吟翁帽，云香野客衣。殷勤花径月，寒彩照人归。
云峰雅兴,元末明初,叶颙,高卧碧云岑，清谈翠竹林。疏狂交牧圉，勋业谢冠簪。江月清吟腑，松风醒醉心。焦桐弦久绝，三弄发奇音。
丁巳秋暮,元末明初,叶颙,吟啸倚奇峰，清游衣袂风。落霞孤鹜外，斜日断虹中。垣竹流寒翠，江枫舞晚红。芳州渔唱远，烟冷碧波空。
晚兴,元末明初,叶颙,蜗舍水云乡，巢栖蝶梦长。竹摇丹凤舞，松撼翠蛟翔。鹤影深秋瘦，蟾光半夜凉。自惭无汗马，牛背度斜阳。
江路晚游,元末明初,叶颙,吟袖舞天风，轻鞋策瘦筇。湿云辞怪石，凉月上奇峰。樵唱穿林曲，僧撞出岭钟。横江清夜鹤，归宿大夫松。
幽居,元末明初,叶颙,门对北山峰，窗迎越水东。松枯青嶂老，花落翠岩空。幽谷飘晴雨，虚堂含昼风。相羊烟柳外，吟啸夕阳中。
古意,元末明初,叶颙,江汉遨游女，吹箫伴月明。曲终人又去，声断意还惊。云尽湘潭暮，潮回浙水平。英雄今昔事，日落远峰青。
幽栖,元末明初,叶颙,若问幽栖地，吾庐住翠微。步随青草远，兴与白鸥飞。衲裹秋云去，囊挑夜月归。尘埃虽满世，难染芰荷衣。
与钱提领,元末明初,叶颙,钱镠千载下，何幸出斯郎。鼻祖声名盛，闻孙姓字香。吴山归梦远，越水宦情长。幕府诚淹滞，期君仕帝乡。
次韵贾逢源见寄二首 其一,元末明初,叶颙,不成惊世事，愧读古人书。老去功名懒，贫来故旧疏。白云生户牖，明月宿庭除。亦有无心者，携琴访逸居。
次韵贾逢源见寄二首 其二,元末明初,叶颙,短发彫秋鬓，天风快晚晴。闲唯欣有味，老不叹无成。白石和云煮，青山带月耕。无心少年事，慷慨乐从征。
江村即事赠人,元末明初,叶颙,长笛倚风吹，江村对夕晖。烟迷前岸柳，月照后园薇。发白何劳镊，山青正好归。尘埃方满世，慎勿染荷衣。
午梦感邯郸旧事,元末明初,叶颙,清睡午炊香，槐安仕路长。征辽辞激切，忧国志忠刚。赴召新承宠，遭谗复致殃。危疑忽惊悟，大笑海蟾凉。
游赏清乐四首 其一,元末明初,叶颙,乌帽翠云裘，行藏得自由。月宵尤醒藉，天路更风流。不作尘中梦，甘为世外游。林泉堪纵目，势利懒回头。
游赏清乐四首 其二,元末明初,叶颙,华发雪霜眉，频将羽扇挥。儿童呼矍铄，樵牧笑希夷。不识当今讳，宁谙薄俗机。清歌三四曲，猿啸鹤惊飞。
游赏清乐四首 其三,元末明初,叶颙,竹杖芰荷衣，青鞋白接䍦。腹储徐邈酒，胸贮杜陵诗。白发搔风短，青山过雨奇。杯酣芳兴动，箫管倚云吹。
游赏清乐四首 其四,元末明初,叶颙,野服帽频欹，登临倚翠微。清烟衰柳外，孤鹜落霞飞。草露粘芒屦，松云上布衣。清吟山路晚，瘦策踏斜晖。
赠一教官游学者,元末明初,叶颙,灯火老书窗，功名志未忘。青衫惊岁月，白发老风霜。累作东吴梦，频观上国光。十年犹未调，感慨忆冯唐。
城中一佳士赠所知,元末明初,叶颙,城中一佳士，借问不言谁。解唱无声笛，能吟落韵诗。三杯随分酒，一局不争棋。到处无人识，唯应野老知。
次密印精蓝光上人韵二首 其一,元末明初,叶颙,蔬饭度春秋，何心向外求。但能存取舍，自足绝恩雠。岁月惊青鬓，风霜变白头。腾腾常任运，无果亦无脩。
次密印精蓝光上人韵二首 其二,元末明初,叶颙,石边清睡醒，松下独吟余。小径云收后，空林月上初。梅香凝几案，竹影扫阶除。湛湛长空净，纤埃半点无。
送萧君祐宪史升南台掾二首（建康人） 其一,元末明初,叶颙,汉朝丞相裔，台阁惯惩膺。云海横孤鹗，天风快俊鹰。几年居宝婺，后夜发金陵。李白题诗地，阑干试一凭。
送萧君祐宪史升南台掾二首（建康人） 其二,元末明初,叶颙,霜台新聘客，家世出萧梁。况乃辞江浙，翩然往建康。六朝烟树老，千载暮云长。见说孙郎宅，青山带夕阳。
送宪奏差丘鲁瞻还浙江二首 其一,元末明初,叶颙,堂堂乌府士，声已播钱塘。投劾惊神鬼，摛词凛雪霜。潮回吴渚冷，月落越山长。西浙今非昔，期公正纪纲。
送宪奏差丘鲁瞻还浙江二首 其二,元末明初,叶颙,人才天下望，岂但鲁观瞻。清冷双溪水，高寒半夜蟾。时贤多自逸，吾子独能廉。去去西湖路，荷香漾酒帘。
题友琴堂,元末明初,叶颙,畴昔知音托久要，同声相和更同条。嗟予无用头甘秃，顾子多材尾亦焦。七尺身长形固美，两翁调古腹空枵。何当共坐虚檐下，握手论心到月高。
山馆酒边即事和何仙翁韵,元末明初,叶颙,但须独酌杯中酒，何用千秋身后名。才拙更无医国伎，家贫犹有读书声。岩花落树香云影，庭竹迎秋伴月明。醉坐石床横短笛，天风吹断世间情。
登八咏楼,元末明初,叶颙,我是东阳老布衣，沈腰销瘦胜当时。非常胸次能无酒，如许江山政要诗。今古可惊浑似梦，英雄未死恰如棋。齐梁耆旧俱尘土，落日荒城草木悲。
题余仲杨松云斋手卷二首 其一,元末明初,叶颙,白云来往青松顶，树老云寒岁月深。云去人间化甘泽，松留天地作清阴。孤标素有冲霄气，高躅曾无出岫心。已喜卷舒皆在我，何妨偃蹇卧丰林。
题余仲杨松云斋手卷二首 其二,元末明初,叶颙,幽人住在松云下，云白松青十里程。拣得好枝延鹤宿，扫开轻翳放蟾明。栖岩枕石衣裳冷，倚树吟诗格调清。早晚移家近君屋，饱看烟霭听涛声。
次卫律本宪史红梅韵,元末明初,叶颙,本是孤山雪里花，朱唇得酒改容华。贪匀南国佳人面，忘却西湖处士家。一种暗香凝夜月，十分娇韵醉时霞。邻墙艳杏诚非伍，须信南人语未差。
复次前人绿萼梅韵,元末明初,叶颙,老免舂香细捣霜，更添蓝淀越风光。唤回庾岭春风梦，染出罗浮月夜芳。日暮冰魂啼翠袖，雪残玄鬓舞霓裳。近来姑射梳妆别，说与林逋合断肠。
送东阳吴县尹（东阳有玉山）,元末明初,叶颙,东阳天下佳山水，君到其中地益灵。恩惠有如银浪阔，姓名高并玉峰清。桃香春暖游蜂喜，琴调秋高老鹤听。父老新镌去思石，白云来往护碑亭。
题王寿卿烟云叠嶂图,元末明初,叶颙,青峰尽处更青峰，烂墨淋漓惨澹容。云裹长松三百尺，烟迷荒峤十千重。层峦岌嶪如棋布，空翠清寒胜酒浓。添写诗翁岚影里，羽衣雾縠驾天风。
题幽居,元末明初,叶颙,隔溪春色两三花，近水楼台四五家。浊酒不妨留客醉，好山长是被云遮。松根净扫弹琴石，柳下常维钓月艖。路狭不容车马到，只骑黄犊访烟霞。
二月江城见梅二首 其一,元末明初,叶颙,二月江城第一枝，怕寒故故著花迟。不嫌艳杏夭桃俗，甘受狂蜂妒蝶疑。月落西湖惊旧梦，雪消南国忆当时。楼头亦有霜天角，懒对春风暖日吹。
二月江城见梅二首 其二,元末明初,叶颙,桃杏纷纷正得时，疏梅高洁合知几。如何万卉娇春日，犹有孤芳驻夕晖。未要板桥寻蜡屐，最宜沙路试罗衣。轻鞋小扇孤山下，绝胜逋仙踏雪归。
秋斋雨后月出即事,元末明初,叶颙,雨后虚堂清梦长，不堪风露袭荷裳。湿云散去山容瘦，新月飞来海气凉。丹桂生香秋兔老，青松舞影莫蛟翔。骚翁不管茅斋冷，满挹蟾光入酒觞。
送李本存归江西新喻州本存儒学教授历省掾为御史所论改温州海隅巡尉赋三律赠之 其一,元末明初,叶颙,又携书剑过江西，长铗三弹一振衣。风景不殊人自老，江山有异鹤空归。闲云仍旧封吟榻，流水依前护钓矶。去去乡关莫回顾，春风吹老故园薇。
送李本存归江西新喻州本存儒学教授历省掾为御史所论改温州海隅巡尉赋三律赠之 其二,元末明初,叶颙,献赋论兵计已疏，扁舟归去意何如。岂无医国三年艾，空读传家万卷书。处世固当同凤鸟，还乡端不为鲈鱼。故园泉石应无恙，依旧青山带月锄。
送李本存归江西新喻州本存儒学教授历省掾为御史所论改温州海隅巡尉赋三律赠之 其三,元末明初,叶颙,去就轻于出岭僧，烟包挑月一枝藤。十年湖海孤篷雨，万里关山半夜灯。后进衣冠皆有用，先生才调独无能。送君归洗征尘净，高步云岑顶上层。
春日双溪晚归,元末明初,叶颙,万顷晴波蘸夕晖，泠泠寒碧浸渔矶。水流不尽随云去，潮落无声带月归。桃岸春深红作阵，蓉峰烟暖翠成围。江山风景能如许，可是休文解赋诗。
怀湖山隐者（并序）,元末明初,叶颙,湖海无求放逸人，不将清梦出邱林。喜吹异代秋风笛，解鼓空山夜月琴。惊叹时危如有意，贪眠云暖又无心。迩来踪迹难寻觅，高卧岑峦万叠深。
和李本存见寄和周府判感时遣怀韵二律 其一,元末明初,叶颙,家山无恙尚如新，忍著征衫染世尘。功业谩弹三尺剑，琴书空老百年身。黄金散尽频添恨，白发闲梳政惨神。斯道未亡公论在，老翁未必久沈沦。
和李本存见寄和周府判感时遣怀韵二律 其二,元末明初,叶颙,世态纷更几度新，笑看马首没黄尘。幸无宠辱惊清梦，喜有林泉慰老身。雨后溪光尤潋滟，云舒山色越精神。年来深得归耕计，甘学愚蒙但隐沦。
述怀三首用前韵寄本存 其一,元末明初,叶颙,照眼奇峰朵朵新，荷衣虽破喜无尘。莫嫌瓮牖难容膝，也胜儒冠解误身。好饮点头呼酒侣，不贪拍手骂钱神。山中清赏无穷尽，忘却高翔与下沦。
述怀三首用前韵寄本存 其二,元末明初,叶颙,貌古何妨语笑新，宁忧勋业镜生尘。芙蓉露下三更月，葡卜风前七尺身。偶尔忘怀非造理，或然闭目独凝神。老身疏懒无迎送，高卧从人话隐沦。
述怀三首用前韵寄本存 其三,元末明初,叶颙,乾坤清气四时新，独倚天风绝点尘。白酒最能开笑口，青山尽好著闲身。松根对弈棋无敌，柿叶题诗笔有神。幸有世间真乐在，贪夫何苦叹湮沦。
谢姜明德学录见医膏肓痼疾二首 其一,元末明初,叶颙,少年曾读活人书，壮岁能为死马医。学究岐黄惟我许，术参卢扁少人知。鼎中九转丹垂就，肘后千金世莫窥。旧有烟霞泉石痼，饮君一七顿成诗。
谢姜明德学录见医膏肓痼疾二首 其二,元末明初,叶颙,偶然奇疢在膏肓，谢子慇勤数送方。岂但独除前日苦，更能顿歇晚年狂。云边丹杏香方美，世上黄粱梦正长。时事转艰吾鲜乐，取餐芝术访仙乡。
次李本存宦游困滞韵,元末明初,叶颙,天风吹落海门槎，一片归心未到家。空羡青衫萦紫绶，长惊白发岸乌纱。当年鸣凤曾栖竹，近日飞蝇遽集瓜。时世轻浮君已识，不须多笑子阳蛙。
再次前韵二律喜其寄傲僧庐深得幽寂之趣 其一,元末明初,叶颙,健理烟波钓月槎，困眠云屋野僧家。清谈自足酬玄旨，佳句仍堪罩碧纱。萧寺借栽陶令菊，祗园分种邵平瓜。翻经石上琴弹罢，最喜良宵两部蛙。
再次前韵二律喜其寄傲僧庐深得幽寂之趣 其二,元末明初,叶颙,少日心存汉使槎，老年诗到晚唐家。床前古鼎烹茶灶，头上凉巾漉酒纱。绕屋锄云多种竹，凿池分溜广浇瓜。空庭草色休频剪，留护阶除鼓吹蛙。
复次前韵述怀寄前人二首 其一,元末明初,叶颙,匕尺长躯卧老槎，白云飞处是吾家。虚窗竹影侵琴榻，石鼎茶香袭帽纱。北阙无书难献策，东门有地易栽瓜。秋风半世空山梦，惊醒池塘月夜蛙。
复次前韵述怀寄前人二首 其二,元末明初,叶颙,身似江湖不系槎，青山是处尽堪家。手挥云翰千番纸，鬓里霜髦一幅纱。时事固然轻土苴，吾年哀矣叹匏瓜。何当脱屣人间世，不杂喧哗井底蛙。
拟挽唐思仁,元末明初,叶颙,芹老香寒泮水流，生平琴剑两悠悠。读书不辨黄金印，作记空登白玉楼。吟骨已随霜月冷，诗魂长伴莫云秋。悦斋文墨传家业，分付孙郎地下脩。
再次槎字韵述怀,元末明初,叶颙,形容枯似饱霜槎，身老空山处士家。一径梅香云满地，半窗花影月笼纱。常穿谢氏登山屐，惯设孙郎饷客瓜。离乱固非畴昔比，池塘难得为官蛙。
读金中孚诗,元末明初,叶颙,珠玉篇章语不凡，宋唐佳句晋清谈。云分霞彩流银汉，月借波光下石潭。老鹤唳霜栖未稳，孤鸾对镜舞初酣。直从瘦岛推敲后，今度诗人数二三。
再次前韵（予与其父旧识诗中故及之）,元末明初,叶颙,乃父仙游竟隔凡，不图老共阿戎谭。千年白璧沈沧海，一颗骊珠耀碧潭。群彦进趋心正渴，独君高卧睡方酣。幽怀亦笑狙狂者，唯数朝三与暮三。
喜余仲杨陪枢掾俞公芳催兵海道岁晚远归,元末明初,叶颙,羽檄催军岁晚归，海南消息定何如。腰边虽少封侯印，囊底应多荡寇书。越水闽山牵旧梦，蛮烟瘴雨袭轻车。短衣匹马男儿事，莫恋丘园月下锄。
王弘道下访别去十年矣至正戊戌迁浙东宪史相见如梦寐论心话旧不觉怃然赋二律见意云 其一,元末明初,叶颙,白发相逢两故人，共谈时事欲沾襟。老来喜有归耕乐，乱后惭无济世心。常说文章非事业，深知书剑误冠簪。如今得似终南叟，万叠青山一曲琴。
王弘道下访别去十年矣至正戊戌迁浙东宪史相见如梦寐论心话旧不觉怃然赋二律见意云 其二,元末明初,叶颙,诗酒分违各一天，相逢鬓雪笑垂肩。自惭衰貌非前日，犹喜清谈胜昔年。阅世只堪三叹耳，论心几欲一潸然。何时吟骑重来访，夜雨清灯对榻眠。
弘道见和复次前韵 其一,元末明初,叶颙,羡君诗格类唐人，胸次冰霜月一襟。句律老成前辈语，衣冠新样昔贤心。岂无青眼观良璞，争奈黄尘袭敝簪。早晚南山坐云石，邀君来听绝弦琴。
弘道见和复次前韵 其二,元末明初,叶颙,自许余生不问天，樵夫渔叟得齐肩。岂期鼙鼓轰天日，犹有篇诗慰暮年。白发满头惊老矣，黄金掷地喜铿然。袜才敢共元龙并，何但高楼上下眠。
再次前韵凡三叠 其一,元末明初,叶颙,觌面依然旧日人，祗添尘土上衣襟。联床夜雨思前话，十载春风老壮心。松径任教云满袖，宦途莫遣雪盈簪。山家活计还知否，诗卷茶瓶夜月琴。
再次前韵凡三叠 其二,元末明初,叶颙,车马重逢喜二天，诗翁仍旧耸吟肩。风尘有恨彫双鬓，岁月无情老十年。纸上虚名俱梦尔，杯中真乐出天然。别来学得安心法，净扫青山枕石眠。
再次前韵凡三叠 其三,元末明初,叶颙,虑远忧深感慨人，出奇筹策满胸襟。抑强扶弱平生志，激浊扬清旧日心。思向明时呈利器，肯随漓俗著尘簪。秋风异国无人夜，独鼓空山月下琴。
再次前韵凡三叠 其四,元末明初,叶颙,林泉深处不朝天，野服裁云补两肩。闭户读书频谢客，入山采药动逾年。松根长啸心清甚，石上豪吟兴浩然。尽日更无身外事，困寻芳草落花眠。
再次前韵凡三叠 其五,元末明初,叶颙,江左风流绝代人，云裳兰佩更风襟。政多感物伤时恨，常负忧君为国心。三献无功羞抱璞，十年不调欲投簪。酒酣拔剑空长舞，谁识中郎爨下琴。
再次前韵凡三叠 其六,元末明初,叶颙,醉吹长笛夕阳天，醒拍希夷魏野肩。岩下烟霞常满地，世间荣宠不多年。采山钓水常随分，赏月吟风得自然。松顶日高三十丈，老猿犹抱白云眠。
用前韵寄李本存二首 其一,元末明初,叶颙,浮云常是蔽青天，黎庶何由担弛肩。乡社音尘空入梦，干戈休息果何年。石边清坐真闲者，世上狂图不坦然。安得中山千日酒，与君长醉日高眠。
用前韵寄李本存二首 其二,元末明初,叶颙,独怜湖海倦游人，忍泣牛衣泪洒襟。经史沈酣千载志，功名辜负半生心。空惊系肘黄金印，徒羡峨冠碧玉簪。何似麻衣破纱帽，石床云屋理瑶琴。
至正己丑端午日感怀寄辉东阳一诗至戊戌重午又十年矣王弘道见而和之其语句俊爽清健复次韵美之,元末明初,叶颙,奇如霄汉舞天吴，壮似英雄敌万夫。锦绣心肠人未识，林泉胸次世应无。久空蕙帐秋猿怨，近宿芹堂夜鹤孤。况是东南重午节，湘江烟暝楚云疏。
次李本存端午见寄韵二首 其一,元末明初,叶颙,功名惊世久无图，泉石膏肓癖在吾。满眼干戈方烂漫，绕园兰艾亦荒芜。蒲觞未饮心先醉，松径长吟兴不孤。赖有故人知我意，肯同阮籍哭穷途。
次李本存端午见寄韵二首 其二,元末明初,叶颙,独醒孤坐与谁同，懒把哀颜换酒容。素负岁寒齐桧柏，不将春色误芙蓉。堂堂阵美谁能犯，整整师严孰敢冲。万里白云风捲尽，蟾光飞上楚烟峰。
再和前韵 其一,元末明初,叶颙,天下关山入战图，异乡为客倍愁吾。江淮远近连烽火，里巷高低长草芜。坚卧谩愁兵甲满，独醒宁怕梦魂孤。太平气象犹如旧，痛饮蒲觞醉道途。
再和前韵 其二,元末明初,叶颙,今年端午去年同，老去闲身转不容。几欲入山穿薜荔，常思浮海采芙蓉。伤时倍觉愁肠结，骂贼徒添怒发冲。何日果能忘世事，楚云湘雨小孤峰。
至正戊戌九日感怀赋 其一,元末明初,叶颙,吴枫初冷水痕收，塞雁南飞渡远洲。岁月无情天地老，江山不尽古今愁。黄华谩引杯中物，白发空惊镜里秋。却笑桓温清宴后，终然无梦到神州。
至正戊戌九日感怀赋 其二,元末明初,叶颙,谩多忧思绕东篱，举目江山异昔时。落日边城悲鼓角，西风天地动旌旗。荒村乱后愁无酒，野老胸中喜有诗。风景不同人事别，菊花何必上寒枝。
至正戊戌九日感怀赋 其三,元末明初,叶颙,门掩东篱处士家，每逢佳节惜年华。黄花有恨惊秋老，白发无情对日斜。杜牧仙游诗寡和，王弘人去酒须赊。乌纱醉裹西风冷，千古令人忆孟嘉。
至正戊戌九日感怀赋 其四,元末明初,叶颙,谁复携壶上翠微，干戈烂漫酒尊稀。西风细雨黄花瘦，衰草荒烟白雁飞。落日有时怀故国，旧居无主锁空扉。龙山回首尤非昔，长使英雄泪满衣。
至正戊戌九日感怀赋 其五,元末明初,叶颙,晚对南山饮浊醪，少舒幽愤醉醄醄。云边黄菊纫芳佩，世上红尘袭敝袍。陶令官闲身尚健，孟嘉帽落趣殊高。登临我亦秋风客，虚负人呼一世豪。
至正戊戌九日感怀赋 其六,元末明初,叶颙,云锁当年落帽台，满山黄菊为谁开。久无异士高人识，长有狂蜂妒蝶猜。斜日东篱增感慨，西风南国正尘埃。如何得似承平旧，与客携壶共酒杯。
至正戊戌九日感怀赋 其七,元末明初,叶颙,慵整东篱贳酒瓶，白衣望断夕阳亭。征鸿北度烟尘冷，战马南嘶草木腥。嫩菊半开香未老，奇峰相对眼终青。何当得与渊明约，共醉秋风不愿醒。
至正戊戌九日感怀赋 其八,元末明初,叶颙,风急登高野客伤，悲笳声里过重阳。正须击剑论《孤愤》，何暇携壶举一觞。白骨不埋新战恨，黄花空发旧枝香。寒烟冷日东篱下，西望柴桑路更长。
至正戊戌九日感怀赋 其九,元末明初,叶颙,悠悠江影雁南飞，黄菊飘香蝶满枝。斜日西风彭泽酒，殊方异国杜陵诗。烟峦惨澹山林暮，霜叶潇疏草木悲。醉后不思时节异，半欹乌帽任风吹。
至正戊戌九日感怀赋 其十,元末明初,叶颙,满城风雨晚凄凄，城北城南尽战车。无药可能医世乱，有钱常欲买山居。床头小瓮开新酿，屋底明窗读古书。园菊岂知吾辈意，清香唯解绕茆庐。
时论田亩输银赋二律俾主事者知之 其一,元末明初,叶颙,固守金汤动万全，使君才调亦堪怜。活人阴德谁能见，济物奇功已得专。广铸精金酬健者，泛科寒士岂当然。犒师劳将吾民职，争奈饥无买米钱。
时论田亩输银赋二律俾主事者知之 其二,元末明初,叶颙,剑不潜锋岁未丰，带牛佩犊走西东。谁怜耕垦三时力，不直干戈一扫空。破屋饥人啼夜雨，荒村冤鬼哭秋风。有司科敛仍如旧，愿霁霆威略见容。
军中一彦士少好读书喜谈论文章工拙尤笃意诗学求指南于仆为赋一律以赠之,元末明初,叶颙,知公雅志喜文章，光燄须观万丈长。太傅辞华宜鉴别，翰林豪放不寻常。笔端妙语诚须识，马上奇功慎勿忘。正是英雄驰骋日，策勋麟阁姓名香。
草堂寺有怀东阳辉老,元末明初,叶颙,萧寺荒凉绕翠屏，高僧无复定诗盟。雨侵深径苔花冷，风度浮云柳絮轻。岩下古碑遗旧迹，亭前流水诉新声。昔年高座谭经地，夜夜虚堂贮月明。
莫春游赤松 其一,元末明初,叶颙,桃源春晚落花深，仙子乘鸾去莫寻。地僻惟闻猿啸月，岩空无复鹤听琴。云遮不断青山色，风送还来翠竹阴。欲上丹山访遗迹，灶寒烟冷碧苔侵。
莫春游赤松 其二,元末明初,叶颙,牧羊人去杳无踪，欲访仙乡路不通。楼殿势穿云影里，笙箫尽断月明中。岚光点点流空翠，春色重重驻老红。日莫桃源重回首，夕阳香径锁春风。
庚子端午次潘明举韵二律 其一,元末明初,叶颙,世乱飘零席未温，香蒲何暇荐芳尊。伤时倍觉孤难立，访旧空惊半不存。灿灿火榴明照眼，离离烟草暗销魂。赐衣恩宠承平旧，今日干戈未暇论。
庚子端午次潘明举韵二律 其二,元末明初,叶颙,内家端午赐新衣，万姓千官乐盛时。榴火喷人初霁雨，蒲觞醉客竞题诗。前欢过眼如流水，近事惊心类弈棋。今日乱离非昔比，澹烟哀艾不胜悲。
次潘鹏举喜雨韵二律 其一,元末明初,叶颙,海若冯夷尽效诚，阿香巽二更多情。电驱铁骑穿云出，水决银河半夜倾。宇宙已清天下势，桔槔无复月中声。冰肌玉骨凉如许，何但仓储喜满赢。
次潘鹏举喜雨韵二律 其二,元末明初,叶颙,苍龙将雨出山来，天为生灵息祸灾。甘泽既能随愿足，片云未必为诗催。稻畦已溢平畴水，蕙帐仍轰动地雷。剩欲搆亭题志喜，只疑人怪老坡才。
再和来字韵,元末明初,叶颙,风倦长坡化雨来，洗空尘世弭天灾。滂沱足使坤维溢，澒洞仍烦巽二催。足下已深三尺水，耳边何止一声雷。县官满贮丰年粟，广育山林茂异才。
幽怀,元末明初,叶颙,不染纤尘六十年，梦魂长是寄林泉。闲拖竹杖云边坐，醉脱蓑衣石上眠。涧水煮茶和月汲，地炉收叶带霜然。平生湖海知心少，惟结山猿野鹤缘。
庚子雪中十二律 其一,元末明初,叶颙,跨鹤仙人下太空，散花天女尽嫔从。冰轮玉辇三千里，羽盖银屏十万重。海上有山皆雾钥，人间无屋不云封。凌寒直上岑峦望，月到芙蓉第几峰。
庚子雪中十二律 其二,元末明初,叶颙,滕六裁云舞玉京，冯夷剪水出沧溟。旋脩江路寻梅屐，自挈溪桥贳酒瓶。只恐云山头早白，终输寒士眼长青。十年不作淮西梦，世事于今未用听。
庚子雪中十二律 其三,元末明初,叶颙,拥被清吟兴不穷，地炉烟暖火初红。移舟访戴心应懒，入蔡平淮梦已空。柳絮影高迷夜月，琪花香减怨春风。鬓毛如猬蓬窗下，僵卧谁能识此翁。
庚子雪中十二律 其四,元末明初,叶颙,梨云梅月苦纷纭，冻蝶寒蜂错认春。远近江山皆种玉，东南天地正飞尘。烟蓑垂钓风标远，石鼎煎茶气味新。幸有千年佳趣在，老翁清赏未全贫。
庚子雪中十二律 其五,元末明初,叶颙,玉树琼林一夜荣，误将春色恼芳情。空花发艳无真实，冻树飘绵不老成。徒使醉翁增酒价，且寻吟社定诗盟。刘叉去后无佳句，羞睹寒光伴月清。
庚子雪中十二律 其六,元末明初,叶颙,万顷银波细剪裁，缤纷飞下玉楼台。初疑羽旆空中举，犹想霓裳月下来。风紧有花飘岸柳，云深无树认江梅。地炉煮茗松涛响，绝胜羊羔饮酒杯。
庚子雪中十二律 其七,元末明初,叶颙,朵朵琼花冷映扉，随风飞舞扑人衣。孤舟蓑笠添清兴，万里江山失翠微。醉里不知明月上，望中惟见湿云飞。袁生纸帐方眠稳，梦破人间万事非。
庚子雪中十二律 其八,元末明初,叶颙,云压溪桥失旧踪，出门迷路酒瓶空。江山未易分高下，玉石尤难别异同。梅粉光辉羞让月，柳绵轻薄喜当风。凭谁说与吴元济，鹅鸭池边夜未终。
庚子雪中十二律 其九,元末明初,叶颙,疏疏密密复斜斜，云满歌楼卖酒家。半夜孤兵奇李愬，千年佳句笑刘又。异常璀璨元非玉，顷刻繁华不是花。安得风流陶学士，松风同煮竹炉茶。
庚子雪中十二律 其十,元末明初,叶颙,乱飘亭榭洒虚棂，飞入书斋照眼明。天下更无花比白，云间惟有月同清。益坚茅屋高人操，频感穷边老将情。旧日平淮夜深雪，光辉仍满蔡州城。
庚子雪中十二律 其十一,元末明初,叶颙,搅碎银河战玉龙，纷纭鳞甲舞天风。江山浩浩芳尘远，宇宙茫茫醉眼空。春老不香云树里，鹤归无影月明中。霜桥驴背寻诗罢，自爇寒炉榾柮红。
庚子雪中十二律 其十二,元末明初,叶颙,北风吹雨晚声乾，乱撒真珠满玉盘。常讶云巢惊鹤梦，最宜烟棹理渔竿。僵眠茅屋不知夜，醉著蓑衣尚怕寒。却笑当年韩吏部，独鞭羸马出蓝关。
梅魂二律 其一,元末明初,叶颙,飞入罗浮旧路遥，东风回首思寥寥。玉容犹想霜晨沭，冰魄空疑月夜招。望断西湖春易老，梦回南国雪初消。枝头有恨无人见，瘴雨蛮烟属艾萧。
梅魂二律 其二,元末明初,叶颙,春风吹梦夜迢迢，香影无踪寄寂寥。和靖作诗空见诔，姮娥剪纸谩频招。云深庾岭家何在，月落西湖恨未消。怨杀楼头吹玉笛，粉容芳质委蓬萧。
题朱元良友琴图手卷（卷上有高山流水）,元末明初,叶颙,彼此虚怀七尺躯，同音相和久相知。坐看峰顶云飞处，话到江空月落时。遇得意来俄断绝，到无声际忽清奇。胸中多少惊人句，不是桐君合语谁。
左右司黄郎中以田亩多寡为赋役高下予田已尽而不除役故作此诗以讽之,元末明初,叶颙,掌握军民至重权，庙堂隆任岂徒然。招邀宾客三千辈，管领东南一半天。威惠足惊吴越地，才能不减汉唐贤。犹存赋役为民害，刚把无田作有田。
墨菊,元末明初,叶颙,卸下前人金缕衣，萧萧玄鬓望东篱。西风乌帽高情远，细雨黄花旧梦非。露洗烟光浮嫩萼，云封秋色上疏枝。霜缣素影芳香断，迥首缁尘怨夕晖。
墨竹,元末明初,叶颙,与可神游未易寻，子猷仙去砚池深。空余瘦影骊龙舞，无复清声紫凤吟。雨暗渭川云万亩，月生淇水玉千林。秋风满纸冰霜色，中有程婴杵臼心。
苏知县能染时赋役频繁负郭之田十卖八九民力已尽催科不休诗中言及之俾知民间艰难云 其一,元末明初,叶颙,小邑何烦命世豪，割鸡宁复用牛刀。桃开古县春风暖，琴鼓虚堂夜月高。满腹仁慈遵孔孟，异时功业继萧曹。兴来笔下烟云起，千尺龙蛇舞海涛。
苏知县能染时赋役频繁负郭之田十卖八九民力已尽催科不休诗中言及之俾知民间艰难云 其二,元末明初,叶颙,国士诚非县令才，天怜民瘼遣公来。廉能清似霞溪月，号令严如百里雷。凛凛冰霜居政府，堂堂人物坐琴台。明年二月春风暖，剩买桃花满县栽。
苏知县能染时赋役频繁负郭之田十卖八九民力已尽催科不休诗中言及之俾知民间艰难云 其三,元末明初,叶颙,山翁自愧坐无毡，赋役相承断复连。前载已捐南畈土，去春仍旧北山田。差科正恐无虚日，货鬻深忧有尽年。幸有读书窗下月，夜深依旧十分圆。
辛丑二月初八日予携妻子避乱于北山清修寺赋一律奉谢山中故旧云,元末明初,叶颙,自笑饥寒杜拾遗，蹇驴破帽傍人庐。老来亦愿栖岩屋，乱后何能校石渠。落日人惟悲鼓角，荒郊谁解把犁锄。荆妻稚子频相扰，刻骨铭心甚日除。
清明有感,元末明初,叶颙,举目关河尽乱离，旧坟新冢正累累。落花满径东风恶，芳草连天野客悲。无酒无诗寒食节，半晴半雨夕阳时。垂杨不识兴亡恨，也杂蓬蒿上翠扉。
谢王铁枪相公送还小童,元末明初,叶颙,采药痴童出未还，误将魂梦落尘寰。虽贪世味甜餐蜜，肯忘岚光翠拥鬟。谢子指归青草径，随予啸上白云山。从今稳坐峰峦顶，夜夜烟扉月下关。
次韵张仲文雪中见寄,元末明初,叶颙,万境无声玉宇空，江山晃耀失西东。溶溶不夜梨花月，衮衮长春柳絮风。儿女浅斟金帐酒，英雄方建铁城功。池边鹅鸭休惊扰，恐混军声耳为聋。
再次前韵,元末明初,叶颙,醉眼模糊宇宙空，出门投北误投东。老龙跳落银河水，皓鹤飞来玉阙风。谢女有诗裁妙句，吴城无策立奇功。十年懒听尘寰事，僵卧从教两耳聋。
再次前韵,元末明初,叶颙,水晶宫阙拥瑶空，宫里琼姬过海东。雾毂冰轮飞广汉，羽衣仙袂舞刚风。天神浅试裁云手，海若新成剪水功。老子畏寒头为缩，鬓毛如猬耳双聋。
再次前韵,元末明初,叶颙,深夜沈沈万象空，乾坤一色混西东。湿云冷浸琪花月，冻雨晴飘玉树风。老去更无擒蔡术，困来犹有煮茶功。寄诗勿吝频敲户，茅屋袁生耳不聋。
元宵雪感怀,元末明初,叶颙,羽衣云佩广寒仙，扶翊嫦娥下九天。天下山川开玉卉，夜深灯火涌金莲。最忧渔艇江波冷，犹记鳌山海月圆。世乱繁华非曩昔，寒缸挑尽谩僵眠。
元宵雪感怀次韵 其一,元末明初,叶颙,游戏人间百亿仙，细裁春胜散瑶天。九重银汉翻琪树，万顷瑶池浸玉莲。贪玩目前春富贵，忘观天上月团圆。霓裳莫惜频频舞，辉映花灯夜不眠。
元宵雪感怀次韵 其二,元末明初,叶颙,金帐羊羔酒里仙，醉观皓鹤下瑶天。寒英忽舞颠狂絮，香燄俄开烂漫莲。阆苑有花春未老，芳城不夜月空圆。茅斋僵卧袁夫子，也玩鳌山懒去眠。
怀赤松云?旧隐,元末明初,叶颙,家住青青不尽山，石屏茅屋碧松关。锄云短钁孤峰顶，钓月轻舟一水间。野鹿衔花常款曲，山猿分果惯盘环。无端轻作红尘梦，身老乾坤未得还。
谢邵仲才惠滴乳香,元末明初,叶颙,海南烟树饱风霜，老树脂膏臭味芳。露湿未乾秋月白，风吹不断莫云长。团团良玉寒生彩，颗颗骊珠夜吐光。得尔价须增百倍，指挥檀麝合称王。
重阳值雨,元末明初,叶颙,西风吹帽雨沾衣，与客如何上翠微。白发恨多秋鬓短，黄花香冷湿云飞。但须饮酒纫芳佩，不用登临怨落晖。采菊东篱陶靖节，醉穿木屐著蓑衣。
又感怀,元末明初,叶颙,斜风细雨暗东篱，岁月惊心往昔非。芳菊有香秋渐老，空尊无酒意多违。陶潜去后论交寡，杜牧吟成见和稀。西望山林无限意，乱云多处断鸿飞。
幽居即事,元末明初,叶颙,静看余花点涧渠，醉吹长笛卧庭除。梦回凉月生松榻，吟罢清风满草庐。身后岂图千载誉，腹中犹有百篇书。溪边磐石长年坐，不是任公钓巨鱼。
寄方仲远山人初识兼简刘真白空不空上人,元末明初,叶颙,一见丰标许不凡，齐梁声律晋清谈。淡如凉月生岩树，瑩似骊珠映石潭。二子形容尤酝藉，独夫鬓发已䰐鬖。何当共访烟霞子，共话前三与后三。
闲中杂兴,元末明初,叶颙,醉吹长笛倚云峰，静扫余花坐晚红。幽梦不离青径月，高情长策翠微风。虽无化俗清时术，犹有搜奇摘艳功。沙上与鸥脩好罢，梅边教鹤舞晴空。
题戴石屏诗后（石屏字式之）,元末明初,叶颙,骚坛吟社久驰声，句法清奇复老成。弹压江湖鸥鹭喜，品题泉石鹤猿惊。天边桂子芳香远，雪里梅花瘦影清。妙语奇言看不尽，海云飞去玉蟾明。
秋宵月下话休文遗迹,元末明初,叶颙,石井烟迷半藓荒，休文遗迹堕微茫。刺桐影冷秋风爽，桂子清香夜月凉。山洞出云舒画簇，江波翻浪焕文章。汀兰涧芷春常在，人去楼空几夕阳。
再题式之诗后石屏父子皆有诗名,元末明初,叶颙,先生家世以诗鸣，久擅吟坛老将名。前辈群贤闻必喜，晚唐诸子见皆惊。云幡碧海苍龙影，风递青林紫凤声。石鼎煮茶尤韵美，松涛溅雪暮潮生。
重九感兴三首 其一,元末明初,叶颙,牛山远在乱云中，暮霭荒烟寄断鸿。陶令归来官况懒，孟嘉去后酒杯空。羞将白发欹乌帽，笑看青松老翠峰。千载英豪一时事，菊花冷淡怨秋风。
重九感兴三首 其二,元末明初,叶颙,黄花白发淡相辉，况是登临近夕晖。断霭征鸿天共远，落霞孤鹜晚齐飞。江空云影流无尽，日暮秋光老欲归。帽落孤峰人已去，草深三径事还非。
重九感兴三首 其三,元末明初,叶颙,翠微影冷玉峰秋，与客携壶话昔游。三径菊花香未老，一江烟浪水长流。行登高阁鸿初到，过了重阳蝶也愁。已约渊明同酩酊，醉欹乌帽雪盈头。
濠石晚樵因简李撝伯谦,元末明初,郭钰,出山复入山，流泉递迎送。暝入黄叶深，湿分白云重。棘荆攒径危，侧身抱深恐。春花自芳妍，春鸟自鸣哢。悠悠徒旅间，何由免寒冻。老亲嗟我勤，叹息中肠痛。肩赪只自怜，囊罄当谁控？学剑惜已迟，读书亦何用。国步政艰危，高官选才勇。李君旧知己，风格郁清耸。光怪匣中龙，文采云间凤。庭帏寿且康，甘旨日相奉。避地虽云同，乐事谁能共。知君怀远略，临机不妄动。战争奈未已，发策必奇中。何当展才力，青云纵飞鞚。
闻龙兴警报有怀欧阳奎,元末明初,郭钰,君子忧朝廷，野人念亲友。壤壤吹战尘，金汤无固守。自闻消息来，十日不饮酒。生死不可知，何论别离久。秉心思洁身，饥寒且东走。涉患始还乡，还乡复何有。咄此将奈何，迸泪空回首。
悲庐陵,元末明初,郭钰,峨峨青原山，洋洋白鹭水。炳炳照舆图，磊磊足多士。四忠与一节，流风甚伊迩。往往举义旗，事由匹夫始。连兵七年间，省臣兼节制。朝廷寄安危，幕府保奸宄。势骄改令图，反侧久窥伺。红旂溯江来，群雄尽风靡。今日卖降人，昨朝清议子。奈何英雄姿，因之秽青史。朝为龙与虎，夕为狗与彘。流芳动百年，遗臭亦千祀。嗟余父母邦，何忍独深訾。所恨宁馨儿，磔磔不得试。赖有萧参谋，杀身刷深耻。我欲裁白云，缄情问生死。哀歌裂肝肠，临风泪如洗。
秋日拨闷,元末明初,郭钰,疏烟点寒芜，落日低茅屋。哭子泪未乾，哭女声相续。丧乱多忧虞，生死何荣辱。独怜白发亲，无以娱心目。小侄早茕茕，岁艰缺饘粥。数椽燹火余，郁攸忍相蹙。余辜信有之，天韬亦云酷。桂树万黄金，可玩不可蓄。贫富非我能，出处谁从卜。买臣非汉武，负薪终碌碌。侧闻西山巅，薇蕨寒犹绿。倚树画轩楹，愿依白云宿。
送罗彦思往闽中候迎大父,元末明初,郭钰,天伦有真乐，家庆传新图。人生百年内，于焉始为娱。尔翁老京国，风霜摇鬓须。尔父奉慈帏，干戈沈里闾。岂无饘与粥，朝夕不得俱。眼穿孤飞云，心折反哺乌。近者消息真，万里神明扶。沈思供子职，内外悬君躯。投袂出门去，父命何勤渠。朝迎暮望返，少壮轻畏途。见翁问起居，同舍相惊呼。孙已如翁长，子应似翁臞。时危久离别，会面当何如？归期谅不远，春酒为君酤。再拜千岁寿，亲戚多欢愉。卿相何足道，胜事世所无。愿言慎前路，明发毋踌蹰。
送别郭恒,元末明初,郭钰,作客似杨花，送别杨花侧。杨花风际飞，那复计南北。晓棹洞庭波，暮钟庐阜月。应笑山中人，闭门头雪白。
梦觉,元末明初,郭钰,风舞参差花，月照往来道。十载不相逢，恍然共怀抱。计年华发生，何得容颜好。近事虽难知，旧愁忽如扫。奈何微醉醒，鸡唱心如捣。情知梦非真，颇恨觉来蚤。潇潇风雨声，离思满芳草。
题赠溪上翁（淦邑柘乡宋氏）,元末明初,郭钰,白发溪上翁，结庐溪上住。风暄花满衣，水暖鱼吹絮。邻曲相邀留，酒酣独归去。忘却钓鱼竿，挂在垂杨树。
和郭恒,元末明初,郭钰,罢钓澹忘归，看花北山谷。不知春事深，黄犊无人牧。对酒斫白鱼，题诗满青竹。邻翁记畴昔，笑我剜节目。苟免征战危，敢避泥涂辱。明日有余樽，候君到溪曲。
大雪中罗伯英见过,元末明初,郭钰,大雪破絮温，高眠及辰巳。忽闻扣柴扃，不语知奇士。独行何飘翛，海鹤乘云气。玉界璚田中，神仙足风致。云何剡溪船，高兴一时废。贫家饭脱粟，菘韭自无备。且复倒余樽，燎衣语文字。圣贤去我远，縻兹糟粕味。每当得意时，何如卿相贵。人生俱有营，俯仰期无愧。寇邓列云台，严陵钓江涘。不闻青史间，驰议相轩轾。嗟我穷巷子，宾客少能至。况兹风雪中，廑廑见君意。感叹不可留，临分更揽袂。回首北山巅，松柏郁苍翠。
甲子,元末明初,郭钰,渊明赋归去，正合书义熙。衣冠晋江左，寄奴我何知。春秋乾侯笔，凡例日星垂。诛心虽探微，临难将安施。乃知书甲子，当在永初时。古人日已远，浇风日已漓。空余五柳树，萧瑟西风吹。
语童子,元末明初,郭钰,童子携春衫，好去换春酿。邻翁来相过，林泉共幽赏。移席近花间，题诗在竹上。垂老惜交情，毋令默惆怅。
别罗昶,元末明初,郭钰,少小涉忧患，未老容鬓改。任情堕疏慵，事往不可悔。旅食玩炎凉，屡空蠹光彩。出门谁与言，见君独长慨。幽兰閟秋香，空谷若有待。霜露凄以零，明日谁当采。山鸡囚樊笼，羽翮日以铩。见者不怜伤，云山渺何在。今人不我期，古人不我待。琴声发铿锵，剑光吐奇怪。得奉君子欢，绸缪涉三载。去去怜此辞，良晤何由再。
与客谈邹超因赋,元末明初,郭钰,邹超一白丁，凛凛节士操。挥戈回白日，日沉戈亦倒。使其缀朝班，不愧国中老。遂成薛侯名，宇宙忽新造。煌煌天使星，辉光照穷昊。老守众所推，深意完城堡。判笔负所期，丹心向谁告。城中百万家，稽首忠厚报。薛侯今有孙，家声宜自保。邹超不再见，耆旧伤怀抱。臣各为其主，生死尽其道。我生百年后，俯仰忧心捣。侧身望青原，寒烟黯秋草。
斋居苦热以大盆盛水置前坐卧对之心目清朗是亦用水之义也,元末明初,郭钰,炎埃不可扫，何以清我怀。铜盆汲寒井，捧盆置西斋。咄嗟一室内，滉漾江湖开。风漪浮席动，云影入窗来。一清挹众绿，凉意浮庭阶。虽无瓜李设，即此权相陪。来客尽君子，淡交性所谐。嗟彼附炎者，长路迷黄埃。
早秋陪杨和吉晓登前山望桐江,元末明初,郭钰,白鹤导晨从，凉飙起林杪。振衣凌高冈，极目穷幽眇。萧萧草树秋，历历人烟晓。依微玄潭观，群仙在林表。下有冢累累，世事谁能了？桐江汇章水，晴涨何渺渺。曾不瞬息间，一带萦沙小。无怪豪杰区，烟芜怨啼鸟。盛衰两相乘，玄悟良独少。君今脱尘羁，相从得闲眺。题名剜石苔，借荫憩丛筱。白纻含余清，稍觉心情悄。山市门初开，飞尘已纷扰。
闰七月十六日山中早发,元末明初,郭钰,宿雨剩微凉，游云弄新旭。客子将出门，阴晴苦为卜。驱车涉前途，今夕投谁宿。雨久愁跻攀，日长畏炎燠。使无尘故萦，在家贫亦足。天意讵得知，畴能遂所欲。俯看山径泥，来往满新躅。
秋夕王楚善过宿,元末明初,郭钰,片雨洒空庭，梧桐响残滴。窗户涵清风，孤灯夜寥阒。渺怀平生亲，睽违不相识。公子幸过从，为之长叹息。意旷尘虑空，语到聪明入。山径披榛芜，晤言永今夕。物变心自伤，事往嗟何及。远大与子期，无踵炎凉迹。
和宋时举见寄,元末明初,郭钰,浮云不为雨，出岫期无拘。苍龙偶借势，影迹随风除。悬知市朝上，不似山岩居。送客限门外，嗟彼驰交衢。为农甘没世，何必衣冠儒。君居崆峒上，自与人事暌。清高浥沆瀣，念我缠寰区。托交匪朝夕，无论出处殊。山水有佳趣，且此宁君躯。
闻周子谅讣,元末明初,郭钰,丈夫志耿介，临别仍伤怀。况兹泉台路，一往不复回。忆昔送君去，知与素性乖。微官淹岁月，悲风从天来。老泪为君尽，寸心为君摧。士林黯憔悴，功名安在哉。始知嵇阮辈，甘心沉酒杯。
十二月初三日大雪与同宗弟文昌饮谌时忽落一齿遂赋,元末明初,郭钰,垂老验盛衰，深凭齿与发。发白叹吾衰，齿落衰已极。利害发不任，养生资齿力。无问藜与藿，得以娱朝夕。次第相动摇，世事嗟何及。吾舌虽云存，苦乏仪秦术。修短未遑征，得酒姑自悦。天公搆巧思，六花舞飞雪。倏盈还忽消，鸿爪无遗迹。古来豪杰士，文字略相识。是非纷与夺，视今如视昔。寄言后来者，人生当自适。
峡江道中,元末明初,郭钰,去乡已百里，避地何时转。历历墟里殊，稍稍语音变。妖狐似鬼啼，落日人烟远。遥睇层峰高，平地是交战。流水为谁哀，呜咽相迎饯。
过罗仁达别墅,元末明初,郭钰,架石束飞涛，结庐枕幽谷。缥渺紫翠间，孤松立双鹤。主人坐清阴，候我渡溪曲。盘涡抟落花，茶烟出幽竹。相对淡忘言，月明山下宿。
二月十八日陇洲夜渡,元末明初,郭钰,江波展素月，好风吹衣巾。扁舟动寒碧，恍朗开金鳞。心清挹沆瀣，神游挟仙真。独恨迫兵火，仓皇来问津。岂不欣所遇，终焉衔苦辛。君王甚神武，何时息战尘。归舟如到此，月色应更新。为君换美酒，长歌酹江神。
送别李腾还乡,元末明初,郭钰,别离古云苦，况值兵未休。慈乌夕反哺，蝮蛇寒出游。料事每成错，去住难自谋。东风捲飞雨，添我双泪流。凭君见亲旧，道此情悠悠。
送人之临川,元末明初,郭钰,闻君适临川，临川几时到。日色江上舟，雨香沙际草。侧闻吴先生，挂冠已云早。邂逅道深期，故山白云好。
赋丁氏悠然斋兼呈罗宗仲进士,元末明初,郭钰,金山西来森万木，幽人结庐枕山麓。入门所见胜所闻，先生弟子皆无俗。芸草晴香摊古书，竹帘昼永开棋局。陂水门前春浸绿，一支分入清池曲。摇曳璚丝双属玉，意闲似与忘机熟。清晓开门扫落花，细雨分根补秋菊。鹤归带得南山云，夜来共就檐端宿。溪鱼入馔白如银，春酒酦醅香满屋。客来留饮醉为期，人生乐在无拘束。知君心事媚幽独，不肯低头徇荣辱。感君于我情最深，每有篇章亲手录。罗浮老仙卧云谷，为问渊明旧芳躅。相从更作秋风期，借我高斋看脩竹。
环山亭（袁氏为奉亲而筑）,元末明初,郭钰,环山亭上看山好，我独爱君亲未老。筑亭当日为娱亲，不计春归与秋到。捲帘云拂老莱衣，折花香扑崔卿帽。四面烟鬟翠相抱，中峰屹立当晴昊。苍松老柏郁难攀，白鹤元猿共幽讨。怪石槎牙献奇宝，涧水泠泠入琴操。邻叟时邀共酒杯，诸孙日遣传诗草。婉容愉色春融融，稍觉庞公近枯槁。华萼弟兄永相保，金谷宾朋何足道。百年父子乐且真，始信人间有蓬岛。我欲访君待秋早，楚江酿酒宜倾倒。寄书更约安期生，携来海上如瓜枣。
黄氏容安楼,元末明初,郭钰,君家高楼高百尺，楼间把酒无虚日。极目欲穷千里心，谁谓区区仅容膝。捲帘半空云气入，孤鹤长鸣楚天碧。醉拍阑干呼月来，万壑松风夜吹笛。天上玉京十二楼，群仙不带人间愁。晓飞霞佩来相访，携我共作丹丘游。今日之日君我留，为君题诗楼上头。笑指楼前大江水，古今人物共风流。
题刘文周愚直斋,元末明初,郭钰,先生结屋龙湖上，大书愚直悬斋榜。松风夜挟秋声高，山雨晴添湖水长。一窗灯火闻书声，洞视太古凝幽情。商周以前足人物，仪秦而下非功名。古人今人各如此，先生意向知何似。高风谁学柳士师，夜雨闭门鲁男子。先生长笑心自闲，葛巾草服开松关。宝珠光燄照云水，好诗题遍龙湖山。我游梁楚号狂客，饮酒呼卢都不择。凤兮凤兮歌思哀，老去人间拘小节。甚欲相从读旧书，何时下榻容安居。是是非非吐心胆，先生真是古之愚。
赋清溪,元末明初,郭钰,清溪之水抱幽谷，盘涡细浪相豗蹙。半篙晴日荡金鳞，一带秋烟溜寒玉。溪上仙翁绝尘俗，开门俯溪饮溪绿。白鸟飞来明镜中，垂杨锁断阑干曲。窈窕春花亚修竹，修竹何人共棋局。紫萝为盖草为褥，如辋川图悬一幅。嗟我早年厌羁束，五湖风月醉心目。祇今是处沸鲸波，把钓从君事亦足。
题周季彬竹洞,元末明初,郭钰,周郎早岁才名重，华屋连云接飞栋。却耽野趣爱幽栖，种竹回环结成洞。洞中坐客虽不多，洞中车马长相过。微风敲玉郁清爽，湿烟环翠涵清和。石峰嵯峨俨宾主，紫苔带得春前雨。翡翠晴连覆酒杯，琅玕日长添诗句。簟纹如水形神清，万叶为屋竿为楹。朱光不到失昏昼，六月髣髴闻秋声。嗟我村居逼樵舍，此居稍觉情缘寡。正拟相从共笑歌，不缘一看匆匆借。
题李次晦溪山间,元末明初,郭钰,往年走马游长安，杜陵韦曲花未残。玉堂天上春梦断，拂衣归去溪山间。溪山之间深且好，主翁见客开怀抱。花气晴熏白纻衣，波光远浸红云岛。长松吟风晚泠泠，松下酒醒弹瑶琴。松声琴响自相和，消尽人间名利心。临溪结屋看山色，山下行人招不得。猿啸烟深挂紫萝，龙窥水冷吟秋月。主翁心闲一事无，诸郎文采珊瑚株。南山射猎非所好，芸草悬香惟读书。竹径晓开邀二仲，白鹤相迎复相送。风月西窗诗料多，酒熟何时添我共。
题邹茂才读书处,元末明初,郭钰,邹君昂昂二十余，世味不好好读书。今年新作读书处，青山白云闲画图。屋前老树满千株，浓阴晴抱溪光虚。架上牙签醉白鱼，窗前铁砚愁蟾蜍。水沈香袅铜花炉，竹梢滴露自研朱。十丈风埃苇帘隔，三更秋雨青灯孤。吐气欲吞余子辈，冥心独游太古初。门外来者皆吾儒，羡君文采时时殊。圣经贤传多贮储，大义所得无拘拘。皋夔稷契何所读，箪瓢陋巷谁与居。出门千里慎所趋，会看风翮排云衢。我今老矣惭不如，赠君又无明月珠，为君长歌敲唾壶。
罗友谅静乐园,元末明初,郭钰,老大为园殊不恶，人间富贵浮云薄。官曹赌命拥轻肥，不似先生静中乐。静中之乐如可用，莺啼燕舞娇春风。贮酒经年偏为客，雨余剪韭寒荐菘。静中之乐不可画，游丝袅空碧桃谢。满前诗景取次收，诸孙捧砚花阴写。午窗客散还复眠，长年习静如得仙。投壶声悄停枭箭，篆香灰冷消残烟。我居近市厌嚣聒，老圃荒凉懒耕作。朗诵先生静乐篇，白鹤风高入寥廓。
秋塘曲,元末明初,郭钰,高荷拥翠秋满塘，花开不见闻花香。老鱼吹波紫萍碎，花下飞起双鸳鸯。鸳鸯相逐低回翔，藕丝易断愁心长。玉筝不弹辘轳悄，一簪华发凝秋霜。
溪西静者为安成周鼎传赋,元末明初,郭钰,先生下笔妙天下，好从天上骑天马。却将富贵等浮云，自号西溪之静者。溪西池馆门常关，绿阴满地清昼闲。棋声不闻宾客退，先生梦到希夷间。世上利名争赌命，谁似先生独能静。心涵太极易书存，吟到盛唐诗律定。我今结屋万山中，出处似与先生同。南州久已无高士，床下终期拜德公。
冰山谣,元末明初,郭钰,黑风赑屃海波立，冰山嵯峨耸千尺。楼观晴连蜃气高，金银夜贯虹光赤。上有异物骑于菟，左手鞭熊右麾貙。弯弓射天鬼神泣，凭陵杀气摇荆吴。狡兔爰爰何所得，百计穿窬作三穴。父老相逢不敢言，夜对妻孥泪成血。一朝白日中天开，冰山融液非人推。淋漓后土满泥滓，笑声变作啼声哀。前者已倾后者踣，出门却恨乾坤窄。秦关逆旅商君愁，楚国飞车观起裂。早知冰山不可保，何不委身平地好。从今寄语问津人，风雨西山薇蕨老。
陪欧阳奎文周秋夜宴集,元末明初,郭钰,高阳酒徒厌拘束，洞箫清夜吹寒玉。月影微生沧海波，秋声泻入南窗竹。主人好怀为我开，前除扫叶剜苍苔。移席传呼秉银烛，飞觞不惜空金罍。百年交契亦无数，且得共君长夜语。兰苕翡翠自春风，延平剑合蛟龙舞。我家茆屋江之西，门闭不闻车马嘶。携书树底骑牛读，得句樽前洗竹题。酒酣拊缶山谷响，聊共渔歌答樵唱。此时半面未逢君，何乃见之辄称赏。论交不论浅与深，丈夫一语轻千金。白璧无瑕人所贵，青云有路我何心。箫声不断酒如注，泓下龙吟月涵雾。仙人招我归去来，云车相候蓬莱路。
美人折花歌,元末明初,郭钰,美人折花粉墙曲，花前背立云鬟绿。乍爱蔷薇染绛霞，还惜海棠破红玉。素手纤纤罗袖殷，心情凝想金刀寒。低枝未吐精神少，高花开遍颜色残。花刺钩衣花落手，草根露湿弓鞋绣。紫蝶黄蜂俱有情，飞扑余香趁人久。情知人老不似花，花枝折残良可嗟。明朝弃掷妆台侧，绿阴青子愁天涯。
送远曲,元末明初,郭钰,为君治行近一月，今晨竟作匆匆别。枕边纨扇镜中花，一时尽变伤心色。妾虽不见边城秋，君亦不识空闺愁。忆君便如君忆妾，双泪岂为他人流。才貌如君长刺促，少年心事何时足。归期未定须寄书，误人莫误灯花卜。
悲武昌,元末明初,郭钰,武昌兵甲雄天下，王孙节制何为者。白马将军飞渡江，壮士弯弓不敢射。王船未过鹦鹉洲，红旂已簇黄鹤楼。美人散走东南道，一丝杨柳千丝愁。战鬼衔冤夜深哭，王孙独在淮南宿。淮南美酒不论钱，老兵犹唱河西曲。九江昨夜羽书传，九江太守愁心悬。焉得将书报天子，哀哉不识颜平原。
赠周郎,元末明初,郭钰,白马渡江赭衣舞，青春杀气吹吴楚。豪杰如云起义兵，尽说周郎才且武。鏦金伐鼓驻江浒，麾下健儿猛如虎。大刀照日开雪光，飞镝穿云落雕羽。亦知困兽死犹斗，转战大呼发毛竖。马鞍晓被带冰霜，刁斗夜鸣杂风雨。黄河不见官军渡，青天白日丹心苦。国家养兵八十年，不斩蛟鲸伐狐兔。自非忠义激心肝，谁肯艰难越深阻。昨者悬军大捷归，声名歘起元戎府。府前献俘扬虎旂，府中把酒歌都护。江南布衣有如许，政好归来奉明主。选将坛高拜天语，中官促印黄金铸。坐遣丹丘拜猰㺄，天下苍生各安堵，虎符将军何足数。
少年行,元末明初,郭钰,西家少年茆屋里，床拥牛衣瓶贮米。一朝贩盐多白银，妻学宫妆儿学跪。瓮头新酒鹅儿黄，无时杀猪宴邻里。酒边自数还自矜，眼前华屋连云起。指似中男眉目强，早教读书结豪贵。黄金直可赌公卿，莫遣终身在泥滓。东家老儒笑无计，一穷到骨门长闭。百年荣悴那得知，世情直付东流水。
郭恒惠牙刷得雪字,元末明初,郭钰,老气棱棱齿如铁，曾咀奸腴喷腥血。倦游十载舌空存，欲挽银河漱芳洁。南州牙刷寄来日，去腻涤烦一金直。短簪削成玳瑁轻，冰丝缀锁银騣密。朱唇皓齿娇春风，口脂面药生颜色。琼浆晓漱凝华池，玉麈昼谈洒晴雪。辅车老去长相依，余论于君安所惜。但当置我近清流，莫遣孙郎空漱石。
赠彭将军,元末明初,郭钰,将军昔从布衣起，便欲赌命报天子。里中父老得开颜，刺虎斩蛟良细事。几年汗马鏖战尘，君门九重谁得陈。羽檄飞云白日暮，牙旂捲雨沧江昏。中书大臣拥貔虎，吐气如云盖南土。豫章城头鸣老鸦，匹马夜出杉关去。楚山苍苍楚水清，草莽之臣何重轻？但得严君脱虎口，皇天后土相知心。谁想长材不终弃，控抟造化真儿戏。东邻早结丞相欢，种瓜不到青门地。君家屋前山水幽，正好归来寻旧游。座上衣冠戏綵日，窗前灯火读书秋。我欲从君语畴昔，悠悠世事嗟何及。沧波东逝鱼西飞，独振布袍三叹息。
负薪女,元末明初,郭钰,山下女儿双髻垂，山上负薪哭声悲。辛勤主家奉晨炊，主翁头白诸郎痴。干戈未解骨肉离，生来不识妍与媸。长笑邻姬画娥眉，金屏孔雀何光辉。雕弓羽箭来者谁，绿杨终日青骢嘶。人生年少如驹驰，鸳鸯翡翠皆双飞。愁思百结心自知，负薪拭泪背人挥，黄昏四壁寒螀啼。
和罗贞仁达见寄,元末明初,郭钰,纷纷世事何为者，杀气腾空龙战野。万国疮痍未得瘳，十年奔走终无暇。痛哭呼天昼杳冥，泪痕血点布袍腥。愁霜逐日催人老，厉阶在昔知谁生。忆昨先皇振天怒，尽四海外遵王度。官曹裘马连青云，父老讴歌足春雨。我自甘为樗散材，石田山下锄蒿莱。骨相判知无肉食，对客长笑心悠哉。先生未肯老丘壑，云海苍龙奋头角。碧桃红杏皇州春，缘谁竟负看花约。空谷著书追昔贤，文章落手人间传。长风吹云出山去，使我不见心悬悬。出处情知各有志，故旧何人共心事。离别中年自不堪，芳草闲愁满人世。海波几许成桑田，麻姑消息鱼沉渊。小山桂树秋风老，待君归去知何年。
寄李尚文少府兼简周仲元,元末明初,郭钰,蓬莱归路渺何许，美人相思隔烟浦。青鸟飞来雨意迟，黄鹂啼醉花阴午。江边钓石甚奇古，一丝柳风独延伫。囊罄久无沽酒资，诗成何得惊人语。李侯金闺声价高，往来意气凌吾曹。官舍临湖悬綵棒，酒杯劝客滋宫袍。不拟东篱种秋菊，欲从上苑醉仙桃。宁知淮海风尘起，黄鹄委翅归蓬蒿。去年东走共颠倒，茅屋寄宿忧心捣。九月絺衣敌早寒，万事不如归去好。拾薪煮雪我常贫，扫石卧云君计早。古人成败每轻之，及此始知难自保。近日携书寻旧游，江上孤舟满载愁。偶见周郎共樽酒，一谈一笑何风流。主宾二妙不易得，我欲从之长滞留。相思且付楚江水，江水不尽情悠悠。
题秋山风雨图,元末明初,郭钰,平生最爱米家画，君之此图妙天下。鸟分归路云不开，树压悬崖雨如泻。倚江茅屋何人住？芦竹萧萧出无路。似我还山烟雨中，愁来只读《秋阳赋》。
同罗伯刚赠栖碧山尊师,元末明初,郭钰,子真骑鲸上天去，山中碧桃开几度。昆明灰尽始逢君，到今独守烧丹处。闻君早岁神骨清，手援北斗挂中庭。铜仙夜送玉盘露，孤月烱烱秋冥冥。碧山清高隔风雨，不省人间暗尘雾。酒杯春绿浸瑶花，棋局午阴团柰树。我思子贞不可扳，欲往从君勘大还。仙人不借绿玉杖，只隔流水行路难。行路之难今最苦，山鬼跳梁一足舞。苍精双龙閟神光，待君不来白日暮。何当为启松筠关，一洗尘土开容颜。鹤背天风甚安稳，携我更上蓬莱山。
赠别罗庭植,元末明初,郭钰,骅骝不受庸驽羁，志与千里风云期。才杰每称天下士，慷慨必展胸中奇。十载君归卧云岛，功名岁月闲中老。烧丹永夜紫霞飞，问字无时绿樽倒。抱琴正好听鸣泉，明朝又买西江船。角引晓霜凝别思，梅披晴雪照离筵。吴山楚水多芳草，黄金台高几时到。必逢豪杰语襟期，白发谁怜长远道。人生富贵各有时，朝阳鸣凤梧桐枝。醉解吴钩赠君去，岁云暮矣归毋迟。
从军别,元末明初,郭钰,将军披甲控紫骝，美人挽辔双泪流。六月炎埃人命脆，军期稍缓君须留。彼为兄弟此为仇，朝为公相夕为囚。岁岁年年苦征战，黄金谁足谁封侯。烟尘暗天南北阻，英雄尽合回田亩。当时儿戏应门户，不谓虚名绊官府。马鸣萧萧渡江浦，重唤奚奴再三语。将军临阵尔为御，莫把长鞭鞭马去。
寄从弟铎及弟铨,元末明初,郭钰,牡丹台前春色满，杏花初开柳芽短。雾气扑帘翡翠寒，池光荡日凫鹥煖。好花时节俱在家，银钱买酒不用赊。长生共祝千岁寿，远信相期八月槎。烹鸡斫鱼宴亲旧，弟也甚恭兄甚友。功名好在太平时，骨月独完离乱后。蹇余抱病向天涯，每从佳节长咨嗟。苏秦六印终何益，半亩还须学种瓜。
和答铨弟,元末明初,郭钰,别来两见春日满，愁思谁云春夜短。十八滩头鸣棹歌，吴姬劝酒银瓶煖。中江开帆先到家，意浓不计归程赊。但云老兄久埋没，诗句何得随飞槎。诸公传诵无新旧，相怜似是平生友。事业青云如鼠肝，文章白发羞牛后。长年冻饿茫无涯，不敢仰天生怨嗟。先生归去且种菊，词客愁来空饐瓜。
题阳和吉滦京诗集,元末明初,郭钰,钰也不识滦京路，送君几向滦京去。滦京才俊纷往来，好景惟君独能赋。太平自是多佳句，况逢虞揭论心素。金鱼换酒谪仙狂，彩舟弹瑟湘灵助。岂知归去烟尘惊，山中闭门华发生。云气蓬莱心未已，梦中犹在东华行。贞元朝士几人在，少年诗思千载名。西云亭上何日到，为君舞剑歌滦京。
猛虎行,元末明初,郭钰,猛虎长啸风满谷，十载山中往来熟。朝啖牛羊暮杀人，眈眈不畏弓刀逐。山翁死后空茅屋，山下行人早投宿。妖狐凭威作人语，跳梁白日欺樵牧。南来壮士怒相触，弯弓射虎穿虎腹。闪烁双睛甘就戮，髑髅作枕皮为褥。人生何必书多读，能事自足惊殊俗。何当更斩长桥蛟，老夫虽死关心目。
赠刘子伦,元末明初,郭钰,庐陵周恺文章伯，语语谈君不易得。嗟余终日走风尘，到今未睹真颜色。闻君早岁抱奇节，胸中磊落太平策。玉龙霜冷光欲飞，苍隼秋高影孤掣。交游四海多才杰，自合贡之天子阙。綵笔题诗衡岳云，画船挝鼓西湖月。衣冠王谢自风流，宾客秦黄最超越。往年仗剑奋忠烈，战袍红溅猩鼯血。草檄未吐陈琳词，种柳已近渊明宅。酒酣气涨漱天风，一声长啸层崖裂。登山临水憺忘归，听雨看云颇愁绝。茫茫世事应难测，英雄莫遣头空白。寒尽春生刬雪霜，海阔天高排羽翮。何当携手铜驼陌，蓬莱群仙朝帝侧。醉浥溟波鲙六鳌，老怀浩荡从君说。
沧洲灌夫诗为周子谅赋,元末明初,郭钰,往年曾踏沧洲路，沧洲仙人留我住。紫霞裁剪成春衣，到今挂在珊瑚树。十载人间走尘雾，惟爱周郎读书处。云气寒深连竹松，江波晴涨摇窗户。清晓中庭遗鹤羽，太乙青藜夜相语。晚菘春韭东西畦，鸟啼桑阴日当午。浦云分送疏疏雨，抱瓮归来不知苦。嗟我已负沧洲期，羡君独得沧洲趣。江山今古武陵源，姓名伯仲苏公圃。畦外有田多种黍，长使糟床压香醑。招隐先须招我来，到门不用分宾主。
葵花叹,元末明初,郭钰,朝见葵花长叹息，暮见葵花重于邑。白日携光万汇苏，寸心炯炯谁能识？蜡光腻粉花正开，翠袖捧出黄金杯。再拜君王千岁寿，六龙迎驾扶桑来。朱门厌逢车马客，移花远置山岩侧。不辞辛苦灌葵根，遮莫浮云翳空碧。
寄友,元末明初,郭钰,东岸桃花西岸柳，来往扁舟共杯酒。去程易远情易疏，长亭落日空回首。南山山下黄菊丛，采采寒花霜露浓。蝶恨蜂愁时节去，老怀且复相为容。风雨昨朝篱竹倒，牛羊乱蹴荒山草。草木无情难自保，人事悠悠何足道，黄金多贮交情好。
呈罗伯刚文学,元末明初,郭钰,羊郎不过西州路，痛哭当年独何故。甥舅深情江水长，今我思之更愁苦。葛山老屋依岩树，杖屦往还经几度。池光凝墨草带垂，正是仙翁读书处。仙翁骑鹤渺何许，零落残云春景暮。不消鬓雪添眼花，到今长者传佳句。麒麟高冢旧松楸，燕子他家好门户。嗟我重来泪如雨，早时鬓发今垂素。再拜中郎问家谱，封胡羯末俱清楚。乃知乔木盘根深，万叶千枝承雨露。澄清淮海藉英雄，亢宗事业宁无补。夜读群书霜月明，秋悬双剑蛟龙舞。振耀家声文且武，绵绵葛藟江之浒。印山祠堂今谁主，仙翁配食神灵聚。岂无他人我同祖，苍崖勒碑照千古。
寄罗惟巽（善制笔）,元末明初,郭钰,四年不见罗文学，绿鬓朱颜宛如昨。酒杯春满听啼莺，琴响夜寒弹别鹤。鹤飞冥冥溯寥廓，仙人遣送长生药。丹砂九转飞灵光，玉虹白日穿林壑。岂无踪迹到城郭，词林近日传新作。待月光分荷露圆，扫云晴带松花落。高怀自是贮冰清，而我胡为困尘浊。愁心千尺游丝悬，俯仰交情谁厚薄。白发为儒世所轻，临池学书意萧索。闻君近有山中约，狡兔何时当就缚。
题邓家妇王氏诗卷,元末明初,郭钰,青原之北书台东，高官厚禄多才雄。一死独称邓家妇，立身岂在文章工。黑风吹沙舞魑魅，剑花凝碧血流地。红颜薄命谁不怜，高风能使男儿愧。邓侯莫伤鸾镜空，厚夜招魂归故宫。结发深恩不相负，今日始见修齐功。茫茫世事东流水，邓侯容发今何似。黉宫有井井有人，重到读书须向此。
和酬欧阳伯庸,元末明初,郭钰,往年读书竹深处，君家叔父相宾主。一门群从君最奇，赋诗已有惊人句。秋高沆瀣泻金茎，日迥瑶台森玉树。边烽飞度吴江浦，燕归尽失旧门户。十五年间百忧集，相逢不敢诉艰苦。昨者见君俱老苍，形容虽变气如故。青眼惟逢旧客开，素衣不受缁尘污。松下长琴按新谱，流水高山必自语。听者不知复不顾，始见高人有真趣。乃仍食贫忍羁旅，俯仰词林谁比数。射工伺影江波暮，长日闭门傲寒暑。云松千尺冥冥风，野桃三月潇潇雨。
题龙湖小影图赠刘文周,元末明初,郭钰,龙湖春水浮翠烟，柳丝千尺繫渔船。渔歌唱得归来篇，龙湖秋月浸寒玉。桂花香压樽中绿，琴声弹作高山曲。斯人何似似飞仙，是谁妙手分清妍。人间今日画图传，薛荔分阴网茆屋。露泻空青沐松菊，白鹤归来晨自沐。苍龙玩珠湖水寒，虹光飞逗霜毫端。赋诗写遍青琅玕，世上功名舞豪杰。白发青衫腰屡折，谁肯山中采薇蕨。君心直与古人期，朱颜绿鬓人莫窥。如何画史能相知，彭郎意匠自奇绝。使我一见神飞越，小山招隐歌三叠。我家更在深山深，彭郎何日能相寻。画我高秋桂树林，桂林近接龙湖上。与君杖屦共往还，何须更看青松障。
答龙叔起,元末明初,郭钰,早岁功名望吾子，宝匣倒流三尺水。一朝骑马称将军，乡里小儿尽风靡。诗句乌丝写兔毫，除书紫泥印宫纸。移席花间待客至，俸钱沽酒日余几。才杰大用当有时，长想风云平地起。事有不然待消弭，中朝达官忽至理。尘飞戎马塞江淮，日落妖狐阚闾里。东西奔走十六年，今日见君杂悲喜。一饭不肯蹴权门，独惜交情保终始。作诗寄欧思不群，大音洗我筝笛耳。我欲烦君重见欧，著身更好山岩里。
送刘掾归休,元末明初,郭钰,人生无如食禄好，何似逄萌挂冠早。山林朝市将无同，英雄不向尘中老。闻君拂衣归故林，往事欲说谁知心。一代文章尘土梦，百年富贵浮云阴。君今住近青原下，庭竹窗梅绝潇洒。几回清夜梦故人，故人天上骑骢马。丹心仰天寒水清，白发照镜秋霜明。晓圃锄云种苍玉，春山斸雨寻黄精。瓜田新得东陵种，襟期还与东陵共。门前宾客从去来，但令玄鹤司迎送。我不识君心烦劳，满前出处君独高。侧身西望长叹息，悬崖老树风萧骚。
座客谈仙,元末明初,郭钰,彩霞丽空覆蓬岛，璚楼昼锁春风好。海波不动羽轮轻，霞佩云裾自颠倒。徐郎消息真未真，如何却许童男到。一杯晓露咽琼浆，两袂天香拾瑶草。不省仙宫日月长，但凭青鸟归来早。秦皇汉武空复情，萧飒麻姑霜鬓老。
送罗秀宾之江东兼寄刘润芳兄弟,元末明初,郭钰,十载山中投秃笔，长挥老泪送行役。今日缘君始放怀，为作长歌写胸臆。君昔读书三百篇，早期擢桂秋风前。骅骝健步无由骋，白鹤仙经得秘传。竹筇行遍吴云白，地利天时细窥测。丹心欲拯世间贫，厚泽每沾泉下客。辞家千里游江东，壮年豪气飞晴虹。大府禁酤若为别，奉一杯水情无穷。吾乡刘郎好兄弟，为我殷勤致深意。芳草烟荒同水庐，长松月冷龙湖地。东郭老生废读书，桂林虽好颜色无。人生万事还乡好，昼锦何时照里闾。
杨和吉西云亭赏菊和韵,元末明初,郭钰,西云亭上酒初熟，西云亭下满秋菊。主翁把菊飞酒觞，綵笺自写阳春曲。旧观菊谱不知名，今日按行心始足。靓妆洗粉舞霓裳，醉色扶娇剪红玉。就中一种菊之王，高花独号御袍黄。缥缈翠华下南苑，玉环飞燕参翱翔。谁言老圃含凄凉，雅怀不受春花香。地偏佳色承晓露，天清老气排秋霜。府司伐木震山海，嗟尔寒花独光彩。长歌把酒酹渊明，归来三径今何在。座客酒酣多气概，我独看花发长慨。晚岁更为松竹期，他时莫逐萧兰改。
桐江宴集和周子谅韵,元末明初,郭钰,岸巾长啸吾与君，让君笔力飞春云。蒹葭枯折吴江濆，芝兰却许浓香薰。今夕何夕歌声闻，江山重到吾已老。惭愧诗成瘦如岛，座中少年美词藻。琪树交花照晴昊，怀抱一时尽倾倒。玉瓶行酒杯如飞，争雄得隽酒满衣。持觥御史令莫违，斫鱼烹雁颐指挥。荆州吾土还相依，江上云荒月欲烂。客囊空贮闲愁满，不谓相逢重辗转。交情岂必论深浅，黄鹄一飞天地远。
答宋时用韵,元末明初,郭钰,朔风吹裂霜林锦，败叶萧萧满山径。鸦啼落日绕空巢，雁度愁云荡孤影。思君不来心烱烱，白鹤传书致三请。想见云间骑鹿归，坐俯清泉满清听。乔木千章拔地高，危楼百尺临风迥。壮颜如玉红光肥，闲意看花绿阴静。昨来访古凤凰台，二水三山入高咏。李阳曾奋沤麻拳，毛生自脱囊锥颖。騄駬虚空不足骋，且复沧波理烟艇。岁月悠悠付笑谈，水去云飞两无竞。长琴横膝松风鸣，深巷闭门苔雨净。秫田秋熟新酒香，弟劝兄酬惜光景。问余别恨如水长，几回空发剡溪兴。坡上竹翁烦问信，何得风波起眢井。空山岁寒冰雪盛，凛凛苍松千尺劲。
送宋仲观迎亲江陵,元末明初,郭钰,战尘飞空暗南北，出门每恨山河窄。况复荆州千里遥，君家严亲久为客。天南雁杳音尘绝，十七年间愁百结。昨者忽传消息真，健步如仙髻如雪。上堂白母喜欲颠，明朝便买西江船。奉迎归养无不足，高官可弃金可捐。东邻失子西失母，君家具庆宁非天。别君岂必送行曲，望君却赋归来篇。旧闻荆襄树旗羽，客行不免多愁苦。严君能保千金躯，岂无归梦到乡土。老大还家乐且闲，溪柳山花总如故。君今去去须早归，白发慈亲倚门暮。
代送安成潘判官,元末明初,郭钰,玄云夜开景星现，野田秋枯甘雨遍。潘侯为政今若兹，在于贱子何由羡。安成昔变虎狼都，黠者为鼠痴为鱼。西风落日一回首，惨淡百尺书台孤。万马南来如电扫，风俗只今还再造。遗民一二尽疮痍，潘侯辍哺伤怀抱。朝驯蛇虺归青山，夕抱赤子衽席间。一朝威武收功易，三载抚字推心难。潘侯报政赴京国，不敢含啼卧车辙。再拜君王愿借恂，重来早建黄金节。
古剑歌为李伯谦赋,元末明初,郭钰,先生重剑如自重，藏之深山不轻用。宝匣夜开紫电飞，沧波晓淬龙光动。干将湛卢不易求，英雄今古良悠悠。鸿门舞散玉斗碎，吴宫鼓绝蛾眉愁。铜花玉晕文章露，野人愿致华阴土。佩之自可无邪心，袁公奇术何足数。先生挥毫山馆中，光芒似欲争词锋。白照晴空铺雪练，碧含秋水生芙蓉。邀我一见神悽恻，坐叹毛锥老无策。何当借我小试之，目前且断谗夫舌。
古桂树行,元末明初,郭钰,六月尘沙倦长道，却爱君家桂树好。桂树未花意自香，暮云捲雨秋先到。月光满地无洒扫，石磴高低藉幽草。满壶美酒共倾倒，一洗烦襟静怀抱。昔年夏屋高渠渠，秪今结茅自有余。兄弟白头俱孝友，高堂慈母多欢娱。兵革未息民未苏，吾徒正合山岩居。子弟长大宜读书，浮云富贵何有无。桂树与人共长久，从此栽培更深厚。万叶团阴烟雾间，孤标发秀风霜后。半亩玲珑斜月透，翠光寒色浮衿袖。八月花开我再来，君当剩贮千钟酒。
和酬李宪文送茶,元末明初,郭钰,鳌山峭石攒碧空，物性苦硬气所钟。野老锄云种茶荈，年深获利盛农功。云蒸雾滃春濛濛，一枪两旂战东风。采掇可以羞王公，西山白云将无同。我家住近鳌山下，籴米买薪日无暇。长夏饮水冬饮汤，风月交游足清话。君年甚少甚潇洒，摘鲜分赠金同价。已看雀舌堆满盘，况复骊珠动盈把。读书窗深午烟微，竹炉石鼎生光辉。玉川七碗吃不得，以少为贵知音稀。君子浩荡不可羁，好追彩凤天门飞。白玉堂前春昼永，承恩拜赐龙团归。
寄周子谅,元末明初,郭钰,人世近年不可道，相逢但说沧洲好。扫云放鹤招飞仙，冠屦烟霞任颠倒。琥珀香倾白玉壶，珊瑚影拂红云岛。洲前弱水知几重，跂余望之不能到。沧洲美人玉无瑕，曳裾每在王侯家。去年把钓桐江上，骊珠飞光照白沙。野水平桥重回首，夕阳门掩松阴斜。关西老子拂归袖，薄俗俯仰令人嗟。我初去留谬长策，遂使诸生笑王式。不论世事凋朱颜，一双老眼依然白。五月抱病山居窄，展转空窗想颜色。丈夫岂作儿女悲，情深不免伤离别。
为李伯谦题蟠桃三熟图寿白沙叶巡检,元末明初,郭钰,瑶池春早群仙集，东方小儿吹玉笛。酒酣携得蟠桃归，种向仙山人未识。学仙之人写作图，风枝露叶青扶疏。三实垂垂世所无，持赠将军欢有余。长歌愿祝将军寿，千岁蟠桃千岁酒。将军自是山中人，好与蟠桃共长久。丹鹤衔书昨日回，为报蟠桃花又开。南极老人笑相待，稳驾虹桥归去来。
题滚尘图,元末明初,郭钰,紫骝脱羁矜得意，一团旋风捲平地。气猛欠伸赤汗收，尾长乱撒香尘起。筋骨不与凡马同，始知貌在丹青中。门外水与天河通，不然翻身当化龙。
同李主敬题李南玉瑞竹诗卷,元末明初,郭钰,往来曾看瑞竹图，君家盛事传里闾。阿翁抱孙宴宾客，祝词尽誇鸾凤雏。今日重看瑞竹记，旧家文物君能继。羽毛红色彩云端，衔图应作皇王瑞。瑞竹脩脩分两岐，节疏叶密寒参差。湿团晓翠烟花结，光浥空青露点垂。大安园中万竿绿，满林春笋森群玉。能使一竿如此奇，王猷借看情何足。好纵长梢拂紫烟，樽前风月招飞仙。培养深根子孙长，主翁与竹俱千年。
和宋竹坡见寄,元末明初,郭钰,长途浼浼尘沙黄，车轮四角投何方。归来却笑同舍郎，致身何用多文章。白纻吟魂消夜雨，青灯华发凝秋霜。鸿雁南来同是客，芦花漠漠湖光白。稻粱生计良独微，入门谁肯相娱悦。君家洞口垂紫萝，佩菊纫兰秋兴多。难弟持杯共倾倒，诸孙捧砚供吟哦。溪上群鸥飞欲下，老翁自是忘机者。脱巾醉眠呼不醒，添入画图甚潇洒。赋诗招我来相过，樽中美酒摇红波。便宜相从饮一斗，梅花梢上春如何。
和罗明信见寄,元末明初,郭钰,忆昔罗浮遇仙伯，河润九里分余泽。翻云覆雨几晨昏，到今犹作飘蓬客。平生论交无浅深，抱琴但欲求知音。脩竹晚风留独坐，落花春昼愁孤吟。遥望君家片云隔，短竹化龙不堪策。醉语狂谈礼法疏，知君于我终无责。天寒雨冷我欲归，君诗满纸龙蛇飞。去燕来鸿增感慨，兔丝松树长相依。
和丁与善,元末明初,郭钰,冻鹘不得栖上林，锻羽卑飞空苦心。是处扫愁一斗酒，长年知己孤桐琴，缘谁推抱遂至今。萍水相逢共为客，灯火长淹风雨夕。怅望乡关归计迟，聿陪杖屦欢情浃。嗟我囊空无一钱，头颅赢得千丝雪。野性专于鱼鸟亲，始知嵇康交欲绝。偶题诗句落人间，肮脏伊优两无遇。旧游旧钓总依然，不恨归云无托处。杯行到君君莫止，酒醒明朝各分袂。霜飞茆屋砚敲冰，月上空山剑如水。写诗持报肠九回，明年当复为君来。相思但见梅花月，如对玉人衔酒杯。
彭中和有赠松林墨兰一幅许以贶余余因故以墨梅先之既而中和赐报以诗遂次韵复之,元末明初,郭钰,往年看花落春后，金茎琪树山中少。江上老梅回瘦枝，写入山窗自妍好。君家雪壁宜挂之，繁花不逐东风老。共怜缟袂染缁尘，何惜浮云翳晴昊。闻君旧贮书画多，松林墨兰香未磨。夺取锦袍吾岂敢，缠绵正好如松萝。常笑虎头每痴绝，不见人间鸿爪雪。何当来往玩心情，梅有高标兰有德。
题李尚文少府所藏枯柳寒鸦图,元末明初,郭钰,江边独柳飞群鸦，败枝残叶秋风斜。石泉可饮不可啄，似闻落日鸣哑哑。一段凄凉幽思足，忽忆看花过韦曲。上林春早听啼莺，太液波晴写黄鹄。
题周惟中所藏落雁图,元末明初,郭钰,燕鸿南飞几千里，纨素写之不盈咫。老翮风高剪断云，寒影日沉迷乱苇。野烟著树淡微茫，山雨欲来秋满堂。不是主翁催饮酒，秪疑短棹浮潇湘。
题边桂节所藏雪夜访戴图,元末明初,郭钰,雪光两岸流素月，扁舟江上神仙客。画史相传回棹高，政恐风流变萧索。何如入门各尽欢，主翁有琴为君弹。梅边醉漱琼瑶寒，绝胜匆匆借竹看。
题刘氏雪翁吟卷,元末明初,郭钰,仙翁未老头总白，飘萧两鬓吹晴雪。几回览镜心自疑，却怪春风消不得。面如红玉眼如月，往往问年惊坐客。到今上马不用扶，风流文采居前列。新筑雪庵倚山北，竹门昼开纱帽窄。花扑春缸酒气香，月临秋幌箫声咽。溪山画图甚奇绝，万事只从闲处阅。岁寒高谊谁与同，独见梅花好颜色。玄阴峥嵘厚地裂，朔风如刀剪瑞叶。雪翁长啸雪庵中，俯仰乾坤迥澄澈。襟怀寒浥冰壶清，标格烱如璚树洁。近见麻姑两鬓霜，染髭始信皆无策。何年竟棹剡溪船，分我冰花沃焦热。
和酬黄用泰,元末明初,郭钰,闻君读书近秋浦，老大用心更清苦。锦笺挥翰散晴云，灯火隔窗听夜雨。前月西风送好音，孤鸿荡影愁人心。盈盈一水不相见，千里命驾何由寻。忆昔风尘走长道，曾宿君家碧云岛。一时谈笑君未忘，十载凄凉我重到。思君长日临溪头，芦花吹雪迷归舟。官钱当十足沽酒，何当一醉黄花秋。
题杨节妇刘氏书卷,元末明初,郭钰,桐江江上望江水，君家有母心相似。母昔少年失所天，澄波千丈无泥滓。瑶琴锦瑟六年中，孤鸾晓飞绕云空。丹心惟抱秋月白，翠鬟不识春花红。老天梦梦恨无子，仙桂移根中道死。移来苦柏翠可餐，忽看沧海飞尘起。乃知为善报不虚，诸孙文采珊瑚株。读书既睹家声振，奉珍能尽闲居娱。大府具状上朝省，烈士闻之毛骨冷。纶音早晚表门闾，贞节芳名重乡井。高年七十颜色和，蟠桃千岁著花多。史臣拟书列女传，抚卷先为题长歌。
寄胡伯清,元末明初,郭钰,诸公尽说为官好，君独胡为挂冠早。朝上中台脱绣衣，暮入南山卧烟草。圣朝耳目寄所司，青天尺五安云梯。布衣承诏起江右，飞雨随车到浙西。文采已为当途重，何乃抱才不终用。徒步愁闻骢马嘶，旧名还与沙鸥共。自从子陵归江湖，清风高节何代无。相逢莫问谏大夫，黄冠草服我自娱。英雄出处不论命，笑指南山空捷径。鹤舞猿啼山月高，酒熟鱼肥溪雨溟。君今所得良已多，功名富贵将奈何。凭谁寄书与周恺，归来好共钓烟波。
和欧伯庸,元末明初,郭钰,飞光忽忽催人老，白发不期来独早。气钟寒柏兀孤高，目眩春花自颠倒。平生筹策无一奇，著身山岩乃所宜。往事尽付东流水，惟有知心劳梦思。酒酣拔剑为君起，爱君近来诗句美。思君不见独长哦，一唱三叹情未已。结交何必黄金多，长松千尺悬丝萝。王门伶人不肯作，其若高山流水何。昨日花开今日落，东风虽好亦云恶。百年会面能几时，乘兴须来不须约。
简周文瞻,元末明初,郭钰,先生挂冠竟长往，青山白云注遐想。姓名久在缙绅间，风节欲倾寮采上。天柱峰高郁萧爽，门前流水供春酿。小车驾鹿度松阴，盘石弹琴答泉响。平生老笔称绝奇，大小二篆皆吾师。江虚白沙铁锥立，云捲空青玉箸垂。襟怀浩荡无所惜，每逢好事能书之。近来题笔满江右，丞相中郎千载期。往年下笔谁最妙，闻之独数吴兴赵。绣衣御史又得名，出处与君不同调。高斋日长客来少，洗砚自瞰萍花沼。晴云飞动碧窗间，酒酣得意掀髯笑。愧我还山茅结庐，老去家贫且读书。愿求大字悬书屋，一洗尘秽开清虚。竹林雨过暑气无，霜毫染墨多勤渠。野人拜赐不敢隐，虹光应贯斗牛墟。
同李立本赠医,元末明初,郭钰,丈夫为医真有道，人间百病煎百草。百草于人尚有功，圣谟砭订谁当告。闻君独得声名早，上池分水洗襟抱。满煎凋瘵生意回，君来绝胜阳春到。嗟余病癖老更多，疗之无方愁绝倒。锦袍霄汉梦荒凉，白发丘园日枯槁。平生颇嗜短长吟，弄笔至今无一好。久欲寻医今遇君，安得从君共论讨。参苓芝术俱等闲，顶门之针乃为宝。
征妇别,元末明初,郭钰,征妇临行晓妆薄，上堂辞姑双泪落。含情欲诉哭声长，一段凄凉动林壑。从夫不辞行路羞，妇去谁为养姑谋。妇人在军古所忌，今者召募如追囚。十年妇姑共甘苦，一室倒悬空四顾。小郎早没更无人，却把晨昏托邻妇。情知送儿是埋儿，姑年老大莫苦悲。万一军中废机杼，减米换衣当寄归。小旂叫呼催早别，出门便成千里隔。今夜不闻唤妇声，愁心共挂天边月。
题金守正所藏谢君绩秋山读书图,元末明初,郭钰,晴云日高澹林木，涧水萦回绕茅屋。白发何人似我闲，长日空斋把书读。谢公湖海今倦游，乃知笔力老更遒。西山一点千仞秋，临风回首情悠悠。
题袁寅亮进士所藏袁安卧雪图,元末明初,郭钰,大雪僵眠呼不起，锦袍公子何由至。苦寒未可更干人，斯言便尔含春意。他日登庸勋业崇，素心已见卑微中。党家歌舞拥炉红，欢娱一晌寒烟空。画史经营自风致，琪树琼花照天地。旧家青毡君勿忘，公侯子孙当复始。
题萧质所藏终南雪霁图,元末明初,郭钰,玉龙衔烛晴光吐，怪底空檐响残雨。南山一夜服还丹，沧浪之水总如故。公子昨朝愁出户，锦袍围春醉歌舞。赤脚老樵拾断薪，画史何由得深趣。早梅回煖动精神，冻雀翻丛动毛羽。笔端生意开纨素，恍然不计寒宵苦。泥滑迢迢江上路，行客茅檐不少住。世间捷径渺何许，已有扁舟候江浒。隔浦长桥似灞陵，何如著我骑驴去。黑貂拥醉诗思多，明日归来为君赋。
送李原贞游淮,元末明初,郭钰,君归省亲亲已老，如何又涉长淮道。长淮千里快壮游，不似斑衣儿戏好。棹歌声齐催发船，烟花看柳媚晴川。酒泻红光照白日，诗传佳句惊离筵。丈夫意气吞余子，百年养亲当养志。空山憔悴亦奚为，捧檄曾闻为亲喜。再拜劝君金叵罗，问君年纪甚不多。汉王好少今若此，攀龙早早腾银河。白璧黄金无足惜，庭闱欢声胜归日。莺花春暖吴宫深，鸿鹄风高楚天碧。
春暮吟,元末明初,郭钰,玉壶酤酒青丝络，啼鸟劝人满杯酌。落红满地晴香消，湿翠如烟午阴薄。画楼玲珑隔彩霞，楼前双鹊鸣喳喳。想见吴帆北风起，王孙明日当还家。
刲股歌为戴氏子赋,元末明初,郭钰,昔人徇恩自刲股，儒生靳靳不相许。君今刲股母疾瘳，一寸丹心吾所取。母年老大呻吟苦，恨满西山日将暮。斸苓粉参竟无补，此事曾闻耆旧语。挥刀剜肉号苍天，百灵昭昭瞰庭户。血流及屦不自知，何暇更要乡里誉。明朝问膳俱复初，不用诸孙扶健步。匹夫精诚动天地，六月飞霜有其故。雪消脩竹笋穿林，日射锦桃花满树。春风转暖春昼长，满壶美酒斑衣舞。
荆轲词,元末明初,郭钰,燕山雪飞青宫闭，氍毹夜煖沈沈醉。北斗黄金何足多，一箸深恩美人臂。寒风萧萧度易水，匕首光芒泣神鬼。毕竟明年祖龙死，恨不报君为君喜。
张良咏,元末明初,郭钰,韩成未死思报秦，汉烧栈道吾兵神。韩成已死思报楚，始知汉王乃天与。昨日相从赤松子，今日已见淮阴死。控御天下汉业崇，不受控御真英雄。
石崇咏,元末明初,郭钰,楼上唱歌舞绿珠，楼前驰檄收齐奴。红裙飞堕唤不苏，一死不救赤族诛。倚阑恨不忍斯须，缇萦没身尚可图。报恩但愿主翁寿，倾城颜色何代无。
王猛咏,元末明初,郭钰,五马渡江老臣泣，垂死丹心在王室。当年非不思南来，王谢岂能生羽翼。魏相张仪尚为秦，聊借羌苻展才力。江南虽僻不可图，青史千年谁独识。
乙卯新元余年六十目病又甚抚今怀昔感慨系之适诸弟侄来贺因赋长句,元末明初,郭钰,忆昔军麾满南国，性命一丝悬一息。老天与年补长贫，白发萧萧今六十。嵓前桂树倚半空，台上牡丹高数尺。雨露皇天根后土，前辈风流我何及。灯火读书眼尽昏，杖屦游山足无力。齿牙动摇亦已落，逆旅应催早行客。高阳酒徒谁独存，苏门先生人未识。春雨魂消韦曲花，秋风怨入山阳笛。检束方知礼法疏，笑谈尚倚心情密。瓮头新酒甜如蜜，群从彬彬贺元日。一庭晴色毳袍轻，醉笔重拈百忧失。
高节宅中秋宴集,元末明初,郭钰,十年不到桐江上，画栋飞甍歘高爽。长风送月作中秋，主翁携客倾家酿。筠谷山人饮不多，半醉半醒发清唱。嫦娥怪我发星星，笑谈犹作青年想。千里婵娟千里情，不期此夜从君赏。丹桂香清白露飞，黄芦叶碎微风响。好怀得酒须放荡，何必拘拘绊尘鞅。圆缺阴晴转眼间，古人今人几惆怅。但得明年有此情，抱琴江上重相访。
十七日饮萧观远宅候竹坡不至,元末明初,郭钰,候君直过横塘曲，白藕作花浸寒玉。秋香捲入桂树枝，主翁新酒今朝熟。待君共泛杯中绿，前辈风流照心目。白发云间不可招，离情写向窗西竹。
和周公明兼柬李子晦,元末明初,郭钰,闻君何从得拱璧，神功雕琢无难色。如此奇材自不多，况复芳年何可及。事业云霄应有时，学问渊源岂无极。论交每恨识君迟，下笔还能愈吾疾。自从患眼亲旧疏，空阶落叶无行迹。相知谁似李先生，精神玉立仙中客。轩昂自是离鸡群，肮脏何惭倚门侧。每从东阡望南陌，十日不见苦愁绝。陇头春色入梅梢，俯仰流光长叹息。王粲登楼不自聊，季子多金又何益。相逢各赋去来篇，官家已见颁新历。
赠曾葬师,元末明初,郭钰,洙泗水西马鬣封，龙虎山下留侯宫。当时相地果谁在，能使累世疏恩隆。圣人立参天地功，老庄之说将毋同。后来作者才万一，输金偿璧言非空。庐陵老仙曾艮峰，拂衣光吐苍精龙。奇观欲凌嵩华上，寓迹多在衡湘中。卓卓景纯书满腹，昂昂卢植虚如钟。夜语飞觞惊座客，晓行控鹤追仙迹。恩流黄泉舞白骨，义激窭子撼王公。我今白发飘乱蓬，惜我与君不早逢。邂逅今日无匆匆，神仙骨相须英雄。薰天富贵非我蒙，再拜何策驱诗穷。
寄友,元末明初,郭钰,江波茫茫雪千顷，斜阳闪闪归帆影。行人过尽不逢君，绿酒满杯谁共饮。飞光如水不可留，思君如仙不可求。风捲落红千万片，满空散作相思愁。
丙辰上巳与新喻龚履芳同郡周公明罗澄源诸孙仲雍登南山绝顶归息于雩坛意驩如也公明赋长句次韵,元末明初,郭钰,老怀耻为绕指柔，常恨不得登三邱。春花满眼春日美，江山何往非胜游。啼莺一声碎幽寂，南山面目如初觌。碧桃红杏相送迎，翠柏苍松分主客。目送飞云不可攀，巨石人立当前关。飞径萦回不知远，相逢樵牧俱欢颜。桐江如带才咫尺，彷佛青原云外碧。鸿鹄凌飞天地宽，蛟龙捲水沧溟窄。第一峰尖知几盘，足力虽乏飞吟魂。兰亭陈迹不复见，有酒自可开洼樽。龚公气宇刬崷崒，周郎风韵甚超越。俯仰乾坤散百忧，人烟缥缈神仙窟。题名绝壁惭鲁皋，输君年少笔力高。好诗不作山灵赠，往返笑我成徒劳。纷纷余子风斯下，只合从今结鸥社。归来高咏舞雩风，一幅画图无买价。惜哉萧郎阻天涯，回首怅望重咨嗟。人生离合各有数，苦吟能使双髻华。我今万事慵不理，空抱长琴寄流水。他年上巳欲登高，故事相传自今始。
春夜吟,元末明初,郭钰,月色如水花如云，美人楼上歌回文。栖鸦飞起玉阶树，香风吹动殷红裙。去年寄书到君侧，书中只写思君切。情知人老发如丝，君归不恨缘君白。插花记月夜未央，他人苦短我苦长。若使驱车到家日，天涯芳草愁茫茫。
狂客行,元末明初,郭钰,美人当窗捲珠箔，狂客花阴弹黄雀。黄雀低回娇不飞，金丸偏著搔头落。与君未展平生亲，奈何调笑如无人。万一楼头是夫婿，百年恨怨将谁陈。君心误认双蝴蝶，摇荡迷魂招不得。
题山水图,元末明初,郭钰,我行不到山中久，忽见青山为回首。似闻流水响鸣琴，恍若寒云落襟袖。松下茅庵绝潇洒，甚欲从之度长夏。振衣大笑问主人，主人道是孙郎画。
明妃曲与宜春龙旂余杭吴植真定魏岩分题并赋,元末明初,郭钰,女无妍丑，入宫见妒。纵使色倾城，不如嫁乡土。承恩初驾七香车，岂知今日马上弹琵琶。毡车飞白雪，茸帽吹黄沙。不恨君王弃我天之涯，却恨父母嫁我天王家。自入宫门一回首，蔷薇香消缕金袖。泪痕长伴守宫红，误人何待毛延寿。将心寄语后代人，贫贱关天不系身。陇头万一无青草，埋没风沙空苦辛。
双莲曲,元末明初,郭钰,鉴湖上，双莲开，綵云不收并香腮。二乔卧读兵书倦，镜光如水临妆台。两心本同意，罗袜凌波回。冰丝透骨成连理，红鲜翠湿鸳鸯猜。锦筵美人荷叶杯，劝酒满饮舞袖回。绿房青子无相催，牡丹凋瘁秋菊摧。奇祥异瑞君须培，明日之日好音来。共飞霞佩归蓬莱，五云宫阙高崔巍。
射虎行赠射虎人,元末明初,郭钰,昨日射虎南山颠，悲风萧萧眼力穿。今日射虎北山下，虎血溅衣山路夜。朝朝射虎无空归，家人望断孤云飞。度岭踰山弓力健，虎肉共分不辞远。府司帖下问虎皮，高枕髑髅醉不知。虎昔咆哮百兽走，一死宁知在君手。鼻端出火耳生风，拔剑起舞气如虹。昨夜空村见渔火，牛羊不牧犬长卧。作诗赠君毛发寒，烦君为我谢上官。君不见昔日刘昆称长者，虎北渡河不须射。
延桂堂辞为李茂才赋,元末明初,郭钰,桂树团团兮堂之下，仰承元气兮根后土。偃蹇萧参兮枝交互，离立不群兮俨宾主。堂中人兮启璚户，攀援桂枝兮独延伫。被荪兰兮庭阶，秋风起兮满怀。日暮兮远望，江之水兮湝湝。菊芳馨兮秋满林，思美人兮悬素心。郁兮深霗草，靃靡石嵚崟。扫白云兮弹瑶琴，抱明月兮知音。酌桂酒兮堂之中，子慕余兮聊舂容。袅袅兮秋风，羌独立兮靡从。虎豹遁兮昼寂，白露湛兮寒滴。巃嵷兮凄凄，萧萧兮飒飒。发长啸兮揽清秋，携美人兮醉我酬。慨世俗兮悠悠，攀援桂枝兮长淹留。
赠王仪,元末明初,郭钰,晓日照射碧海之珊瑚，我思君兮文采殊。明月飞光万顷之秋水，我思君兮情调美。朝骋望兮朱户，夕夷犹兮綵舟。回棹双溪花雨暝，捲帘万壑松风秋。昨日偶相遇，池馆邀我住。我有闲愁千万缕，挂在落日寒烟之古树。抽刀割之断，掷向东流去。丈夫磊落天地间，倾人意气移南山。干戈满眼吾道丧，今日见君多厚颜。君莫哂，垆头酒压黄花脂，典衣且复从君饮。悲歌击剑，晴光吐虹。跨海斩鲸，谁知雌雄。半天飞雨，万里长风。夜窥玉匣，双龙腾空。
金雀屏送人往章贡成姻,元末明初,郭钰,金雀屏翠羽，红翎照帘幕。马上郎君双箭飞，佳期不负蓝桥约。蓝桥咫尺间，青鸾去复还。桃花晓泛春江暖，玄霜夜捣仙宫闲。仙宫闲，情窈窕。重开金雀屏，拍手迎郎笑。流苏帐暖酒微醒，银烛花高漏声晓。
赋得篱上雀送宜春龙旂伯章赴长沙,元末明初,郭钰,瞻彼上林，万木交错，尔独何为傍篱落。不如南溟鹏，又不似辽东鹤。高飞无力天地远，短棘疏烟晚萧索。遗穗荡尽山田空，虞罗不收溪雨作。未看春日百花晴，宁惜穷阴一枝恶。呜呼壮士当雄飞，八翼天风散寥廓。紫鸾丹凤参翱翔，愧尔啁啾篱上雀。
春思,元末明初,郭钰,回舟桃叶渡，空数落花钿。门闭紫苔雨，鸟啼青树烟。相逢疑梦寐，此别隔山川。想对银台烛，犹题锦字笺。
中秋与袁方饮田家,元末明初,郭钰,今夕是何夕，桂花香满楼。金貂换美酒，玉笋照清秋。好月偏怜客，殊乡足散愁。主翁从笑骂，长判不封侯。
秋望,元末明初,郭钰,长啸动岩壑，秋风生满林。片云随雁度，疏雨约蝉吟。燕马关山远，吴船岁月深。归来苏季子，何用苦多金。
从军,元末明初,郭钰,减袖作戎衣，为儒事却非。心肝同感激，名位却卑微。浼浼黄尘合，悠悠白旆飞。将军先陷阵，夺得紫骝归。
苦雨,元末明初,郭钰,雨寒滞茅屋，昏晓候春晴。攲枕江声近，捲帘云气生。花开从过眼，麦倒最关情。况复转输苦，边隅未息兵。
雪洞为吴巴图喇都事赋,元末明初,郭钰,船拓粉窗虚，丹青不用涂。晴波涵贝阙，寒月浸冰壶。旗舞鱼惊电，灯明龙玩珠。红尘飞不到，深坐按兵符。
入城,元末明初,郭钰,不见平安报，酸风杂鼓鼙。雨寒催日短，云黑压城低。枕席啼痕满，乡关去路迷。将军多异见，谁与慰烝黎。
复愁,元末明初,郭钰,猛士凭城险，四郊今若何。才闻一马献，已费百金多。江雨舟无渡，山云鸟独过。君王不相负，诸将且须和。
岁除前三日,元末明初,郭钰,一岁余三日，还乡鸟道通。论兵无众寡，决胜在英雄。短发思亲白，衰容待酒红。出门亲旧满，共诉客囊空。
王志元邀度岁不及赴敬答以诗,元末明初,郭钰,东门问来使，晚岁许相迎。野树悬云气，江波挟雨声。虎饥寒更出，驴瘦滑难行。好是城南酒，灯前只自倾。
除夕,元末明初,郭钰,短日如年度，宁知岁又残。乡关一水隔，风雪五更寒。寄食囊垂罄，更衣带尽宽。主人供帐好，独作太平看。
江路,元末明初,郭钰,江路雪棱层，囊空仗友朋。炊烟晨减米，乞火夜分灯。白鸟踰青嶂，苍松舞翠藤。乡关长在望，归梦久无凭。
忆弟,元末明初,郭钰,时危思共济，谋拙阻相闻。念母谁无子，持家尔不群。江烟寒织雨，山鸟暝穿云。怅望归无计，悲啼向夜分。
元夕,元末明初,郭钰,圣主初临御，舟车万里通。上元开夜禁，乐事与民同。灯引飞星动，帘栖香雾濛。谁知今夜月，照我坐书空。
和王志元雨晴,元末明初,郭钰,客枕愁春雨，渔歌答晚晴。残云栖树湿，新水与桥平。稚子买鱼至，主人窥笋生。酒来即倾倒，何问阻归程。
愁边,元末明初,郭钰,白发逼人甚，愁边寇未平。江山含杀气，草树作秋声。谁复思何武，人多厌祢衡。功名汗马得，儒素足相轻。
舟次峡江,元末明初,郭钰,江上晚晴好，临行复舣舟。雨龙归大秀，水鸟度巴邱。公瑾人中杰，子贞方外游。时危论出处，吾道莽悠悠。
题周瑜庙,元末明初,郭钰,雄姿不可见，遗庙俯江干。箫鼓龙祠近，旌麾虎落残。树勋先葛亮，定伯走曹瞒。独恨三分后，无人忆汉官。
早春江行寄周子谅,元末明初,郭钰,茅舍一尊酒，独行江上归。风高去鸟疾，野迥炊烟微。青青麦苗长，娟娟蕨芽肥。寄语山中客，无为空苦饥。
雨夜宿竖坼,元末明初,郭钰,倚江茅屋小，白发困淹留。灯影摇乡梦，雨声添客愁。二仪无定位，万国总深仇。谁省骊山事，终同草一邱。
和郭顺则见寄,元末明初,郭钰,振衣楚山晓，扇外暗飞尘。苏武终还汉，扬雄独美新。栖乌头欲白，来雁信非真。怀抱向谁诉，江鸥或可亲。
江上,元末明初,郭钰,江云捲飞雨，凉意静书帷。两岸鸟归尽，孤舟客渡迟。物情皆自适，人事每无悲。不惜买山早，黄金何可期。
寄欧阳奎文周,元末明初,郭钰,长笑对南山，浮名不似闲。布衣经岁月，茅屋寄乡关。山晓捲帘坐，雨凉看竹还。今辰是好日，把酒桂花间。
壬寅正月十三日客退后书,元末明初,郭钰,酒从前日尽，客又几人来。扫石俯流水，煮茶看落梅。为儒生事拙，会友好怀开。但得情无愧，妻孥不用猜。
用前韵酬曹彦明,元末明初,郭钰,江上一杯酒，春风今再来。将心托芳树，回首见青梅。沈醉有时醒，闲愁何日开。海翁机未息，鸥鸟故相猜。
同李主敬赠李将军修陇西公墓,元末明初,郭钰,李侯将家子，重拜陇西坟。宰树回元气，丰碑补旧文。子孙长振耀，翁仲亦欢忻。侧想神灵语，嗟君用意勤。
春雨,元末明初,郭钰,日夜雨悬悬，问春春可怜。好花俱薄命，似我负芳年。云气低帘外，江声到枕前。何时是寒食，早已禁厨烟。
桂林对雪,元末明初,郭钰,高阁延飞雪，浮浮天际来。乱飘随地阔，急舞逐风回。寒压晨烟湿，光摇暖气开。四山势欲合，双桂立崔嵬。
登楼,元末明初,郭钰,茅屋厌卑湿，登楼思不群。天边春色早，窗外暮寒分。把酒邀归鸟，捲帘惊宿云。直须借一榻，高卧避尘纷。
哭吴林镇抚,元末明初,郭钰,幕府十年别，烟尘暗楚关。全家归浙右，匹马老兵间。剑术终难试，铭旌复不还。故人谁在侧，魂断万重山。
经周进士闻孙墓二首（次首重到一本另起） 其一,元末明初,郭钰,白日下幽谷，孤坟宿草荒。文章唐进士，儿女汉中郎。知己长难遇，怜才久不忘。浦云归树暝，相顾色凄凉。
经周进士闻孙墓二首（次首重到一本另起） 其二,元末明初,郭钰,青山山下屋，重到最伤神。门掩桐阴日，池分草色春。雨云翻覆手，石火去来身。误杀空梁燕，归寻旧主人。
雨中有怀,元末明初,郭钰,山中十日雨，满眼绿阴成。园减蜜蜂课，树藏莺鸟声。旧游多扫迹，久别每关情。肝胆竟谁是，凄凉白发生。
游山观佛堂和李尚文少府题,元末明初,郭钰,细雨凉生树，归云暝入楼。灯悬金粟并，香蓊翠烟流。秀老诗多好，川明醉肯留。濯缨吾欲往，春浦水如油。
十一月二十四日彦充弟忌日因叹成诗,元末明初,郭钰,瘗骨荒山道，凄凉十六年。老兄今白发，慈母久黄泉。世事不如意，修途无息肩。梦回孤客枕，犹自泪涓涓。
秋晚,元末明初,郭钰,独坐不知晚，捲帘云正归。门因无客闭，事久与心违。墟曲苍烟合，林梢黄叶飞。老怀付萧散，行到钓鱼矶。
九月朔日发家书,元末明初,郭钰,黄菊尽开未，主翁明日回。红飞霜径叶，翠长雨阶苔。病眼隔重雾，狂心著冷灰。但须压新酒，兼有故人来。
寄李子晦,元末明初,郭钰,怀刺将安往，闭门空自勤。山岩宜置我，风月每思君。挥翰唾成玉，飞觞气吐云。春来林木变，鹤唳不曾闻。
山馆,元末明初,郭钰,偪侧不敢怨，飞腾殊未能。野猿时送果，山鬼夜吹灯。口腹久为累，语言难尽凭。白头方检束，饱肉愧饥鹰。
山馆二首 其二,元末明初,郭钰,贴石支松榻，闭门收蠹编。故人久不至，病客得高眠。松搐晚风怒，帘分夜雨悬。老禅应可学，世故苦相牵。
己巳元日次从侄澜韵,元末明初,郭钰,太平应有象，王国早生申。云捧虞渊日，天开寿域春。千年周鼎重，百战汉兵神。侧想朝元殿，征南献凯频。
和萧伯章见寄,元末明初,郭钰,王孙文采盛，千里入神交。贫极锦囊在，愁来金盏抛。雨迎龙出峡，云护鹤归巢。欲寄相思意，梅花霜后梢。
黄州有警闻从弟銈已过兴国度早晚可抵家,元末明初,郭钰,戎马压黄州，君先理去舟。艰难千里远，贫贱一身浮。宿将今谁在，亲王只自谋。长江如失险，乡国足深忧。
忆从弟铎,元末明初,郭钰,忆昨王师捷，还乡近五年。艰危惟我共，俯仰得谁怜。茅屋秋风里，烽烟夕照边。乱离今转甚，思尔只高眠。
野宿,元末明初,郭钰,谁谓归田好，荒烟暗棘丛。边愁攒战马，野宿逐征鸿。捆屦山涵雨，煎茶竹送风。读书成濩落，拟学六钧弓。
寄吴杜征君,元末明初,郭钰,武夷空翠接秋阴，古木萧森石径深。中使又传丹诏至，山人长对白云吟。松花未扫风过席，芝草初耘雨满林。九曲画图归内府，君王应许遂初心。
送龙光庭赴都,元末明初,郭钰,帝城此去人千里，马上题诗记旧游。官酒满传鹦鹉盏，宫花飞点鹔鹴裘。星回东壁文光动，日丽中天王气浮。礼乐百年多述作，才贤深足应旁求。
登宜春卫公岩,元末明初,郭钰,卫公旧日读书处，濩落孤亭紫翠中。野迥虹光分暮雨，天晴木叶响秋风。武皇国势资雄略，牛党私仇累至公。论定是非谁复在，晨钟空托梵王宫。
送胡元礼归合淝省亲,元末明初,郭钰,秋风林薄暮萧骚，千里庭闱属望劳。天入秦关开去棹，霜飞楚峡拥征袍。每看潘岳闲居好，始信张翰归去高。我亦天涯漂泊久，因君愁思满江皋。
和虞学士春兴八首 其一,元末明初,郭钰,官河春水涌轻涛，来往千艘不用篙。江浦女游遗玉佩，瑶池仙降献金桃。秋千拔地烟花暝，阊阖中天日月高。早岁功名看得意，扶摇风力送鸿毛。
和虞学士春兴八首 其二,元末明初,郭钰,鸣佩天阶委碧莎，雪消太液涨晴波。玉盘露浥仙人掌，宫锦花添织女梭。王子问安回辇近，儒臣进讲赐金多。明朝引见狒狼使，乐府新传《天马歌》。
和虞学士春兴八首 其三,元末明初,郭钰,沙苑烟晴苜蓿肥，朝回天马锦为鞿。词臣会送归青琐，进士传呼换白衣。云气晓依宫树近，春阴昼护苑花飞。君王又进长生药，万里楼船海上归。
和虞学士春兴八首 其四,元末明初,郭钰,城上觚棱雾霭迷，角声吹彻鼓声齐。云生水殿龙常现，月满官松鹤并栖。风俗元存中国旧，天文并拱北辰低。倚楼欲问通霄路，谁借青云百尺梯。
和虞学士春兴八首 其五,元末明初,郭钰,万里驱车入帝关，十年栖息一枝安。承恩数对麒麟殿，却老何资龙虎丹。金水涨波融雪尽，碧桃分蕊到春阑。江南却忆看红药，纨扇罗衣不识寒。
和虞学士春兴八首 其六,元末明初,郭钰,清明烟散柳枝斜，宫树沈沈点白鸦。煖雾扑帘成细雨，朔风吹面射飞沙。江南最忆王孙草，天上催宣宰相麻。十载沧洲孤旧约，鹿车何日共还家？
和虞学士春兴八首 其七,元末明初,郭钰,柳林笳鼓晓晴饶，王子春蒐出近郊。云锦宫袍攒万马，铁丝箭镞落双雕。蒲萄压酒开银瓮，野鹿充庖藉白茅。共说从官文采盛，不闻旧尹赋《祈招》。
和虞学士春兴八首 其八,元末明初,郭钰,浩荡天风驾海航，忍从儿女问耕桑。珠联鱼目知谁识，剑吐龙光不自藏。司马倦游曾建节，买臣归去密怀章。只今岂是无词赋，材俊中朝少荐扬。
送王国琛使君赴福州,元末明初,郭钰,闽峤来迎新太守，旌麾遥飏海云低。天书夜下群龙会，露冕春行五马齐。荔子已无中使敕，绣纹犹作白衣题。伫看到日传嘉政，棠树春阴满建溪。
赋得越王台送万载敖司令之官,元末明初,郭钰,层台高与越山齐，南斗诸星入地低。海气秋澄鸿雁到，野烟春合鹧鸪啼。官船北走输珠翠，幕府南开振鼓鼙。侧想到官多暇日，登临长听玉骢嘶。
送萍乡袁茂才归县试吏,元末明初,郭钰,玉关门外班司马，抗疏归来白发愁。绝域功名空老大，少年乡国自风流。花飞细雨朝回马，月满前川夜放舟。始信封侯驰万里，不如吏隐近沧洲。
寄孙仲植文学,元末明初,郭钰,秋来最忆孙文学，无数黄鸡啄黍肥。得酒定邀诸弟饮，看萸应少一人归。苍龙出峡雨先至，白马渡江云共飞。季子敝裘今更少，还乡信使故应稀。
寄阮弘济兼简杨亨衢少府,元末明初,郭钰,旧时文物数江东，谁似风流阮嗣宗。红袖醉歌《金缕曲》，牙旂归导玉花骢。神仙元与尘埃隔，宾客多应气概同。寄语龙泉杨少府，园花不减旧时红。
柬王奎伯仲,元末明初,郭钰,我爱王家之二难，越罗裁剪春衫宽。折花满簪紫茸帽，写诗自作乌丝阑。玉壶载酒留客醉，竹竿把钓携儿看。明朝更约溪南去，一树锦桃花未残。
寄刘渊茂才（字象贤）,元末明初,郭钰,山馆前宵忽梦君，纻衣如雪照晴云。门前种菊开三径，壁上题诗写八分。酒浪红深倾琥珀，剑台翠涩绣龙纹。多情指画秦台近，一曲鸾笙月下闻。
和虞学士登宜春台,元末明初,郭钰,万家平地拥高台，窗户层层近日开。鹤致琼花迎帝子，龙持贝叶礼如来。云依老树秋如画，峡束飞涛雪作堆。惆怅当年歌舞地，碧桃开落几千回。
题兴冈王祠,元末明初,郭钰,万山浓翠涌飞涛，缥缈王宫结搆牢。兵卫焜煌连锁甲，香烟浮动郁金袍。晨飞脉岭云初散，夜舞胎山月正高。仙苑碧桃春自醉，岂容野客荐溪毛。
澄虚亭,元末明初,郭钰,匹马江上行且停，苍松夹道风泠泠。波光倒吞落日白，云气下接炊烟青。山僧独行扫残叶，水鸟双飞回远汀。主人邀客领奇胜，赋诗把酒澄虚亭。
赋鹤骨笛,元末明初,郭钰,云沈碧海葬飞仙，乐府新裁紫玉员。律吕相和依象管，雌雄犹似唳芝田。老蛟夜舞君山月，采凤春游嶰谷烟。想是好奇心独苦，琵琶昨日购鹍弦。
赋文山砚,元末明初,郭钰,碧玉秋涵晓露滋，相君十载共襟期。承恩久在文章府，借润终无软媚词。旗舞龙蛇廷对早，诗成珠玉载归迟。可怜月落空坑夜，无复追随到凤池。
早秋有怀欧阳文周,元末明初,郭钰,日暮独回江上舟，江波不尽思悠悠。虹垂青涧分残雨，风满碧梧鸣早秋。用世有材须汲引，思君为客久淹留。綵楼七夕凉如水，知共何人望斗牛。
寄杨和吉,元末明初,郭钰,不见故人愁我心，江山信美倦登临。附书白鹤几时到，结屋翠微何处寻。风撼竹楼凭雨势，云归溪树作秋阴。琅玕细簟凉如水，应扫桂花弹素琴。
和李茂才牡丹,元末明初,郭钰,旧来声价洛阳高，歌舞千金费酒醪。霞拥暖红围采槛，日描晴影绣宫袍。百年富贵花神醉，一曲清平笔力豪。近说开筵追胜事，诗成压倒旧官曹。
哭宜春义士彭维凯,元末明初,郭钰,风折旗竿卧落晖，残兵挥泪脱戎衣。徒闻即墨田单在，不见成都邓艾归。献凯何时承宠渥，争名自古抱危机。宜春元帅还相问，近报洪州未解围。
宿七里山,元末明初,郭钰,寒松雾暗月西颓，人语无声鬼语哀。郡国忍闻侯景诏，朝廷初弃戴渊才。风传鼙鼓惊魂战，天入乡关望眼开。骨肉死生俱未卜，泪痕血点满苍苔。
癸巳元日,元末明初,郭钰,屠苏酒暖破朝寒，旧写桃符忍再看。太史未颁周正朔，遗民思睹汉衣冠。天边星斗孤槎远，雪后江山万木残。再拜中庭宾旭日，共瞻霁色散云端。
二月二十七日闻故乡寇退,元末明初,郭钰,铜驼荆棘换东风，消息南州久不通。芳草得春烟涨绿，野棠无主雨飘红。雕戈元帅登坛暇，宝玦王孙哭路穷。满眼亲朋总悽恻，相逢但索语音同。
寄龙子雨,元末明初,郭钰,书到山中收泪看，出门愁散楚天宽。落花春尽休文瘦，细雨更长范叔寒。金带宦情违俗久，绨袍交态见君难。欲为后会知何日，酒熟还家得尽欢。
赠刘明道,元末明初,郭钰,义旗献凯满南州，君拥兵符控上流。隔岸人烟邻虎穴，中江雪浪送龙舟。剑鸣秋匣玄霜下，马浴晴波紫雾浮。白羽指挥能事集，底须万里始封侯。
秋日还山闻南省消息示从弟铨,元末明初,郭钰,南国风高闻好音，邻翁酒熟晚相寻。雁飞汉苑书来往，竹暗湘江泪浅深。茅屋暂归秋四壁，柳营烦费日千金。疮痍早使能苏息，独抱长贫亦素心。
重和荅周闻孙进士兼寄宗瑾,元末明初,郭钰,飘零不改旧乡音，来往空山费独寻。楚地人烟三户在，汉家宫阙五云深。急风乱飐蒹葭雪，斜日残明橘柚金。公瑾雄姿最英发，还乡何日共论心。
分府同知瑶童相公大阅之日天使适至喜而赋诗奉寄刘宾旭参军 其一,元末明初,郭钰,鼓角缘边永夜哀，使车忽自海南来。中朝旧法三章在，大将新图八阵开。玉帐分明传号令，金台杂遝贮贤才。早看送喜麒麟殿，五色云中进寿杯。
分府同知瑶童相公大阅之日天使适至喜而赋诗奉寄刘宾旭参军 其二,元末明初,郭钰,金络银鞍翡翠裘，参军马上最风流。相逢把酒青油幕，每忆题诗黄鹤楼。采凤衔图尧殿晓，苍鹰整翮楚山秋。攀龙早及风云会，归换貂蝉尚黑头。
分府同知瑶童相公大阅之日天使适至喜而赋诗奉寄刘宾旭参军 其三,元末明初,郭钰,韬钤兵卫立参差，军务初闲且赋诗。健笔有神倾后辈，美名如玉重当时。青云鹤引朝天路，白羽鹅翻洗墨池。近见元戎再乘胜，凭君多制凯歌词。
分府同知瑶童相公大阅之日天使适至喜而赋诗奉寄刘宾旭参军 其四,元末明初,郭钰,侯印军符塞紫衢，儒生白发混泥涂。儿骑竹马谈兵法，地尽桃源入战图。双剑舞闲歌激烈，一灯愁绝照清癯。山中薇蕨秋风老，心折孤村反哺乌。
和杨绳彦正茂才,元末明初,郭钰,仗剑三年去里闾，桃源仙客独安居。雨鸣脩竹凉欹枕，花落小窗晴曝书。谁与捲帘通燕子，自须入海掣鲸鱼。村园明日君能到，一径苍苔待剪除。
甲午元夕,元末明初,郭钰,已无钗钏典村醪，儿女炊羹荐野蒿。灯火独摇元夕梦，干戈浑减少年豪。云韬月色归天阙，雨压寒声欺布袍。却忆将军平寇处，昆仑夜度不辞劳。
雨中过龙西雨,元末明初,郭钰,云连茅屋树声寒，旧补貂裘带尽宽。萧瑟乡关愁庾信，清明风雨过苏端。苍龙波暖开鳞甲，黄鸟巢深护羽翰。侧想蓬莱云气上，群仙缥缈控飞鸾。
感怀,元末明初,郭钰,白发溪翁斸草根，晚炊儿女带啼痕。斜阳燕语兴亡事，阴雨鬼号新旧魂。战伐不闻烽火息，诛求惟见简书存。艰难负米归无日，夜雨青灯梦倚门。
晚过山庄,元末明初,郭钰,草满畬田落照斜，溪行尽日少人家。自伤直性从干谒，谁在穷途不怨嗟。香火氤氲王子庙，旌旗明灭长官衙。主人问客知名姓，始肯开门唤煮茶。
和杨彦正茂才,元末明初,郭钰,故山叠叠是愁端，真宰何由刬翠峦。客馆雨声灯火共，皇都春色画图看。花飘金谷彩云散，木落洞庭归雁寒。见说携家近仙馆，红尘咫尺不相干。
南省战船至吉安喜见官历,元末明初,郭钰,干戈阻绝岁时迁，几向空山卜月圆。仍睹帝尧颁玉历，兼闻杨仆将楼船。旌旗日月临西楚，带砺山河拱北燕。赖有忠良扶社稷，愿闻筹策早安边。
寄宾旭刘参军,元末明初,郭钰,经年避地百忧并，君独还乡少俗情。净洗木瓢分药晒，新裁纨扇写诗成。半蓬溪雨群鸥散，万壑松风独鹤鸣。只好闭门度长夏，巾车莫遣野人惊。
送阮弘济赴梁使君幕,元末明初,郭钰,诸生白发守章句，磊落长材自不群。河内已留贤太守，霸陵又起故将军。铁丝箭簇鸣秋月，银错旗竿竖晓云。文采久为当路重，更期马上立奇勋。
赠周原道兼柬安子静将军,元末明初,郭钰,武节遥瞻汉署郎，威棱犹带柏台霜。江通吴楚波涛息，天入燕秦道路长。白羽昼挥谈虎略，黄旗暮捲护龙骧。宜春进士兼文武，好是青云共激昂。
寄罗履贞兼柬谢君绩,元末明初,郭钰,烽火平安月正中，思君长倚翠楼东。儒生忧国灯前泪，壮士封侯马上功。半榻松风看草檄，一庭花雨坐调弓。谢庄文采江东少，青竹题诗想最工。
送朱鹏举照磨赴江西省掾,元末明初,郭钰,花外银鞍鞴紫骝，省郎文采自风流。英雄旧总三千士，美誉新传十一州。山拥宜春深带甲，江通章贡小容舟。晨趋黄阁参筹画，愿审安危拓远谋。
白鹭洲晚泊呈天隐兄山长兼柬曹居贞,元末明初,郭钰,白鹭洲前春水宽，素王宫殿压惊湍。风飘坠瓦鸳鸯冷，雨暗疏篁翡翠寒。维翰未能穿铁砚，叔孙先已改儒冠。凄凉讲席君仍在，晚岁冰霜独立难。
大洲宴集,元末明初,郭钰,杀贼归来心甚欢，酒美不辞春夜阑。俯江楼迥月色白，缘边鼓歇烽烟寒。玉骢谁送美人去，锦瑟更为将军弹。惭愧书生饮独少，自剪银烛题诗看。
寄杨和吉龙西雨,元末明初,郭钰,江南徐庾知名久，文采风流伯仲间。彩笔题诗传上国，画船分雨过西山。管宁旧向辽东老，杜甫新从巴道还。扰攘战尘徒旅苦，故人应怪鬓毛斑。
山中,元末明初,郭钰,柴门日落锁秋阴，白酒愁来只细斟。松下紫苔留虎迹，雨中苍桧作龙吟。汉宫金狄空垂泣，秦地桃源不可寻。咫尺山中愁出入，何时江上足登临。
即事,元末明初,郭钰,西上官船日报频，倚门收泪问行人。颍川太守终难借，细柳将军始是真。木落高秋悬杀气，律回寒谷见阳春。不辞斗粟输军府，但觅山岩著老身。
寄刘宾旭,元末明初,郭钰,旧日相逢玉雪姿，三年幕府鬓如丝。波涛入海屠龙苦，风雨还山买犊迟。客到定能频换酒，花开应不废题诗。只怜双剑床头吼，又是邻鸡报晓时。
奉和刘士贵,元末明初,郭钰,路转春山昼启关，玉骢深系绿杨间。延平波浪双龙合，辽海风烟独鹤还。扇外红尘从战斗，尊前白酒且清闲。诸孙早岁多文采，憔悴青灯我厚颜。
寒夜思亲,元末明初,郭钰,老亲白发抱诸孙，寄食偏怀地主恩。故国山河空洒泪，残年风雪更消魂。绩麻谁与寒分火，待米长孤暮倚门。生子不才名位晚，愁来诗句共谁论。
奉寄吴琳子茂镇抚二首 其一,元末明初,郭钰,宜春台前记胜游，主人与客俱风流。春秾携酒骑小铁，夜深分烛归南楼。雁鸿几年断书信，豺虎是处森戈矛。闻君总戎下章贡，明日相候青门丘。
奉寄吴琳子茂镇抚二首 其二,元末明初,郭钰,英雄之姿不易得，慷慨汗马收奇功。簸旗风高捲飞雨，舞剑日落摇晴虹。官酒春酣百杯绿，檄书夜草双烛红。伫看献凯报天子，锦衣五马蓬莱宫。
愁甚,元末明初,郭钰,白璧黄金不疗饥，王孙携此独安归。四郊烽火山川窄，十月雨寒雷电飞。豪杰忧时常共济，功名报主不相违。临危进退如无据，青史他年有是非。
残年,元末明初,郭钰,久愁兵气涨秋林，不谓残年寇转深。四野天青烽火近，五更霜白鼓声沈。金张富贵皆非旧，管乐人材不到今。江上米船看渐少，捷书未报更关心。
和周霁海吴镇抚诗三首就呈李伯传明府 其一,元末明初,郭钰,老子悬车归旧隐，诸孙戏采泛晴晖。画图烟树松千尺，门径秋花菊四围。得句欲题青竹满，携琴每候白云归。残年颇觉头如雪，愁满江空羽檄飞。
和周霁海吴镇抚诗就呈李伯传明府,元末明初,郭钰,牛斗秋高剑气横，几人马上取功名。扇挥白羽临风迥，甲锁黄金射日明。贾诩自期能料敌，山涛谁谓不知兵。官军蓄锐何时发，久厌城头鼓角声。
和周霁海吴镇抚诗三首就呈李伯传明府 其三,元末明初,郭钰,愁来倚剑立苍茫，谁在筹边策最良。捕贼五更唐李愬，挥戈万众汉云长。烽烟满接城楼近，鬼火寒穿石径荒。多少材官雕羽箭，不知何日殪天狼。
丁酉元日,元末明初,郭钰,城北城南暗战尘，东风吹泪满衣巾。秦雠犹待楚三户，汉将徒封赵四人。此会屠苏浓味薄，谁家桃板旧题新。赛神江上情如海，且祝平安问老亲。
风雨舟中作,元末明初,郭钰,憔悴江头路已穷，小舟隔岸复相通。归云乱拥青山树，飞雨斜穿白浪风。避地数年成老丑，累人一饭尚西东。凭谁为息鲸蛟怒，容我沧浪作钓翁。
感事,元末明初,郭钰,荆徐千里混干戈，日日君王候凯歌。上相出师三月罢，南人待援六年过。未休练卒诛求尽，暂脱归囚反侧多。独拜将坛须国士，抡材谁似汉萧何。
道逢八十翁,元末明初,郭钰,八十老翁行步奔，存亡共诉断愁魂。千金歌舞随流水，六载干戈弃故园。晚灶燎衣篱竹尽，春牛换米草蓑存。情知青史无名姓，短策犹期报国恩。
柬王志元茂才,元末明初,郭钰,亲朋乱后长相失，伯仲江边得数过。久客问邻赊酒易，知君随处赋诗多。鸟啼花树惊残雨，鸥散柳塘回细波。怀抱暂开欲相问，不知佳句近如何。
晴晓,元末明初,郭钰,最忆山中桂树林，早春无日不登临。衣冠并集吾庐盛，旗鼓俄分将垒沈。山色故乡青未了，鬓毛新岁白相侵。物情自觉伤怀抱，野鸟弄晴空好音。
和刘渊象贤晚眺,元末明初,郭钰,日落孤城叠鼓鼙，谁家山北复山西。干戈满地愁相续，道路还乡望转迷。风度生香花远近，雨团湿翠竹高低。刘郎欲问桃源路，红叶流波好自题。
奉同楚金和蒲掾,元末明初,郭钰,健儿分队舞朱干，玉帐将军按剑看。笳鼓夜鸣边月迥，旌旗晓竖野云寒。皇图不假山河险，民俗终同社稷安。早晚虞廷有苗格，薰风披拂五弦端。
奉和刘宾旭兼柬罗履贞,元末明初,郭钰,时危南国久连兵，幕府才华得合并。蔡寇遂烦唐宰相，汉仪犹待鲁诸生。三边烽燧晨传箭，千骑弓刀昼绕营。主将策勋朝帝阙，从官应许任公卿。
送杨和吉过龙兴,元末明初,郭钰,十月北风蛟鳄伏，楼船安稳出官河。交游湖海知谁在，将帅朝廷近若何。一水才通南浦近，众星还拱北辰多。清和元帅烦相问，独钓寒江月满蓑。
奉赠江西省郎中颜希古,元末明初,郭钰,江西羽檄日交驰，君佐中书策最奇。南极星垂天地正，北庭兵合鬼神知。君王旧赐冯唐节，父老新传李愬碑。尽刬贼壕归禹贡，更烦深意问疮痍。
客鬓,元末明初,郭钰,夕报将军奏凯歌，马前又见拥雕戈。民情共倚金汤固，客鬓惟添霜雪多。何日梧桐鸣彩凤，旧时荆棘卧铜驼。无衣无食岁年晚，妻子山中如苦何。
小除夕,元末明初,郭钰,当年腊日还乡早，弟劝兄酬何怨嗟。肠断此时同避地，眼穿永夜倍思家。乡关去雁浑无信，风雨寒灯不作花。最是五更情调苦，城南吹角北吹笳。
与黄子益将军,元末明初,郭钰,将军文采旧知名，幕府分曹按甲兵。雪壁画龙晴雾合，羽林飞鸟朔风轻。赵云对敌关张并，马援归朝陇蜀平。凭仗早除狐兔乱，吴山楚水共秋澄。
大洲晚发,元末明初,郭钰,城南桴鼓转相惊，却忆渔舟问水程。千顷江波鸥出没，数家茅屋树枯荣。客行落日凝愁思，人隔疏烟闻笑声。惆怅竹篱沽酒处，夜深灯火不胜情。
奉柬陈君与掾吏,元末明初,郭钰,汉室元勋曲逆侯，诸孙文采蔼南州。薇垣地切星河冷，幕府霜飞草木秋。采笔樽前赋鹦鹉，银鞍花外鞴骅骝。独怜江海干戈满，愿属安边第一筹。
和酬友人,元末明初,郭钰,百年谁肯长拘束，每到花时愁闷过。金石人间春梦短，玉堂天上月明多。归栖旧燕依林木，变化飞鱼借海波。逆旅马周豪气在，怜才深意待常何。
奉同顺则赠邹省掾,元末明初,郭钰,中朝大将霍嫖姚，材杰如君早见招。入幕文书金印大，行营笳鼓玉骢骄。兵谋合变元多与，杀气凭陵未尽消。好待楚江鲸浪静，白云深处共归樵。
戊戌元日,元末明初,郭钰,戎马七年犹带甲，客怀元日厌题诗。愁来刁斗声相续，老去屠苏酒到迟。野烧暖回云际碧，江梅寒护雪残枝。近闻拜相登耆旧，郡国朝正莫后期。
送李谦道入省叔父,元末明初,郭钰,中郎不见十年过，千里趋陪意若何。骨肉共论青眼旧，形容应接白须多。三关虎豹传新捷，百粤莺花入醉歌。莫叹他乡为客久，故乡是处阻干戈。
奉和龙西雨自洪见寄,元末明初,郭钰,青楼风月故相干，慷慨樽前舞地宽。锦绣春明花富贵，琅玕昼静竹平安。杉关旗鼓元戎胜，闽海舟车去客欢。旧日交亲应有问，一蓑烟雨楚江寒。
和寄龙长史,元末明初,郭钰,扇外风尘素不干，湖光遥送酒船宽。锦笺传草春词好，银烛烧花夜枕安。四海交游空老大，百年世事半悲欢。子真谷口深相忆，黄独无苗风雪寒。
和刘参军,元末明初,郭钰,欲剸蛟龙试莫干，东南天地洞庭宽。郑虔早被才名误，晁错终期社稷安。年老青灯徒自苦，时危朱绂为谁欢。直词照雪惭高谊，排闷裁诗泪点寒。
和寄欧阳文周,元末明初,郭钰,厚禄才疏不敢干，幽栖暂遣客愁宽。屋前老树留云宿，竹外茅亭向水安。书寄鲤鱼今始到，杯传鹦鹉不同欢。龙泉舞罢独长啸，宇宙谁知范叔寒。
和寄王仲京,元末明初,郭钰,暮云飞尽倚阑干，怀抱何时独好宽。天下兵戈愁杜甫，云间鸡犬忆刘安。每传佳句看君好，想对芳尊共客欢。香染越罗春袖薄，楝花风起不知寒。
和寄从弟铎,元末明初,郭钰,畏途阻绝卜支干，夕见乡书意始宽。痴腹于人深有累，惊魂从此暂相安。弟兄相顾三人在，风雨还孤一日欢。春色故园付流水，白鸥应怪旧盟寒。
和寄从弟铨,元末明初,郭钰,腐儒忧国泪阑干，江海容身何处宽。惊报每愁诸弟隔，临危但祝老亲安。对床风雨长相忆，负米晨昏不尽欢。最苦二郎独冥漠，晚烟原上鹡鸰寒。
赠宋经历,元末明初,郭钰,山绕青原百雉城，入关尽说长官清。才贤肯为明时出，政事多资赞画成。禾黍秋风螟螣息，梧桐朝日凤皇鸣。昼闲好读开元纪，节操存心慕广平。
哭罗达则,元末明初,郭钰,太阿出匣捲晴虹，谁肯埋光九地中。万里携书来上国，一时挥翰动诸公。杜陵避地身将老，宋玉招魂事已空。前辈交游看欲尽，为君弹泪洒秋风。
西云亭种菊未开以余归期逼迫时预赏之即席赋,元末明初,郭钰,层层种菊绕篱斜，秋色偏归处士家。拟铸金钱酬岁月，得依玉树伴烟霞。清风江上催行李，白发尊前作按花。贮酒尚须留九月，西风平地岸乌纱。
题分宜县胡于信钓翁诗卷,元末明初,郭钰,严光不作汉廷臣，今日闻君亦隐沦。草笠暮归三峡雨，竹竿晴钓五桥春。长歌鼓枻知音少，满卷题诗入画真。马上行人莫相问，白鸥波暖最相亲。
哭萧参谋彝翁,元末明初,郭钰,南州进士盛才名，幕府参谋仗老成。笔舌夜摇星斗动，襟怀寒漱雪霜清。平淮碑踣惭裴度，哀郢魂归诉屈平。多谢沔阳刘太守，为题文诔吊先生。
中秋与郭恒饮从弟宅忽闻猘犬陆梁恒惊去风清月白临别惘然次日移诗从弟和以寄怀,元末明初,郭钰,兔罝雉网林中边，鸿飞冥冥谁使然。欲归故山弄明月，如隔弱水招飞仙。苍生何时各安堵，贱子今日嗟倒悬。千金不留鲁连住，铜驼荆棘愁风烟。
寄从弟铨,元末明初,郭钰,旧庐每爱桂花秋，风月凉宵足劝酬。盗贼未平身渐老，弟兄相望泪空流。经年避地鱼赪尾，何日还乡乌白头。侧想早春佳气好，掌珠初见慰深愁。
寄刘玉正茂才,元末明初,郭钰,城南灯火连床久，独夜荒村费苦思。风雨何时寻旧约，江山是处有新诗。海棠春暗飘香尽，鹦鹉天寒唤客迟。明日还乡须作伴，买船沽酒共襟期。
简王志元,元末明初,郭钰,收泪看花花转红，花前心事想君同。幽燕车马从天下，吴楚舟航与海通。贵贱不应悬赵孟，去留终拟报曹公。石田秋雨喧鸡鹜，早附冥鸿万里风。
赠刘渊,元末明初,郭钰,老树蟠堤抱石危，晴云过雨出溪迟。有时归鸟落山果，无数飞花悬网丝。得酒不消为客恨，连床长欲与君期。此情最倚相知久，莫怪新来懒作诗。
和郭顺则登五峰仙坛,元末明初,郭钰,苍山遥拱郁蓝天，鸡犬云间尽得仙。雨散天瓢弥八极，碑磨嵓石照千年。渔舟隔浦摇春浪，茅屋倚山炊午烟。见说邻僧知敬客，长廊昼静共参禅。
用王冕韵送解元禄茂才,元末明初,郭钰,时危结屋傍岩阿，野径春烟匝翠萝。四海俊贤唐贡举，百年父老汉讴歌。山涵雾雨藏玄豹，水会陂塘散白鹅。地僻此时宾客少，松阴扫石坐长哦。
避地石洞有怀罗处士就柬周以立进士,元末明初,郭钰,勍敌双崖立洞门，石棱斜斗浪声喧。屋前松长山人去，堂上藤垂石佛存。西望乡关通鸟道，旧题岁月满苔痕。重来又迫干戈苦，空忆桃花遍水源。
楼居晚对,元末明初,郭钰,四山紫翠郁嵯峨，爱此楼居每独过。窗户晴通云气湿，竹松暝挟雨声多。时危耆旧疏来往，地僻渔樵共啸歌。对酒暂开怀抱好，莫思戎马近如何。
寄杨和吉欧阳文周,元末明初,郭钰,黄鹄一飞几千里，高标矫矫离风尘。宗元有恨为司马，郭泰无名与党人。富贵致身何用早，是非论事或难真。二君旧日皆知己，旅食他乡莫厌贫。
送别从侄淳,元末明初,郭钰,愁心长繫晚峰青，避地何时马足停。草树四山区域小，风埃六月髑髅腥。无从灞上惭刘礼，始信辽东老管宁。惜别恨无尊酒共，临溪为尔汲清泠。
十二月望又自新淦泊桐江时弟铨新殁,元末明初,郭钰,远营鼓角送悲酸，十口无归泪不乾。孤雁哀鸣秋浦远，慈乌待哺夕阳残。江南战骨遗民尽，天上除书选将难。敢望伊周明至理，愿闻韩信早登坛。
和龙西雨韵寄杨和吉,元末明初,郭钰,权门噂沓事无干，老去休文任带宽。狡兔经营三窟苦，鹪鹩栖息一枝安。渔樵路熟成长往，鼓角风高惨不欢。独有西云亭上客，金钱买酒敌春寒。
王进屡承征会因寄此诗,元末明初,郭钰,山阴先生读书处，玄豹落日司嵓扃。落花满院春寂寂，长松隔水风泠泠。有时独隐乌皮几，乘兴自写黄庭经。座上宾客日应满，不知双眼为谁青。
寄罗伯英,元末明初,郭钰,江涌春涛枕上闻，殊乡无伴独离群。始知诗事能穷我，独喜墩名又属君。风燕入帘捎落絮，雨龙归洞驾轻云。遥知邻曲过从熟，每日还家酒半醺。
悲龙兴,元末明初,郭钰,七载奇功一日隳，眼看白旆换红旗。支祁不避旌阳剑，絮酒谁浇孺子祠。南北选材从昔异，安危任事总难期。可怜千叠西山石，留刻何人节义碑。
悼己,元末明初,郭钰,种竹经年长未齐，半枯半死近窗西。天风飘雁随云没，山鬼凭狐当昼啼。世乱独怀徐庶母，家贫久累买臣妻。眼前事事堪肠断，欲问西山路转迷。
春怀,元末明初,郭钰,前水推怀后水催，推愁不尽载愁来。雪消海上苏卿老，春到江南庾信哀。客路但闻啼鸟乐，人情不及野花开。交游况复疏还往，独对青山劝一杯。
社日,元末明初,郭钰,甲子频书入短篇，细推五戊卜春田。读书未有平戎策，止酒聊输祭社钱。红树花秾春向晚，画桥柳暝雨如烟。旧来歌舞今谁在，燕子茅檐只自怜。
己亥六月初五日,元末明初,郭钰,不惜千金一笑挥，危途惊定始伤悲。问安慈母翻成泣，乞米贫交不疗饥。总谓鲁连曾却敌，谩传李涉旧能诗。只从邻曲多豪客，无怪荆吴满战旗。
和友人别怨,元末明初,郭钰,风急长空舞落花，独收残泪暮还家。画阑砌曲围芳草，绿树庭空噪乱鸦。不见韩娥沈汉水，空传蔡琰按胡笳。遥知今夕天涯路，乡梦难成月易斜。
九日和从弟铨,元末明初,郭钰,菊缀疏花雨满林，人情争似酒杯深。百年颠倒皆如醉，九日荒凉不废吟。投暗自惭轻白璧，知音还拟铸黄金。一襟愁思鸰原晚，赖尔相从桂树阴。
和刘渊见寄,元末明初,郭钰,南国干戈积九年，四年相别最相怜。病看菱叶疑非我，饥啖松花似得仙。青鸟谩期春后到，白云不扫夜深眠。故人半在无消息，读罢君书倍怆然。
和刘渊见寄二首 其二,元末明初,郭钰,几何岁月头今白，况复乱离生事难。千里雁声云外断，一春花事雨中残。长年寄食貂裘敝，独夜悲歌灯火寒。亲旧江湖多阻别，艰难谁与共心肝。
寄郭沛,元末明初,郭钰,最忆山原隐士家，朱帘楼外捲飞霞。梅花清影斜侵案，韭叶寒香细入茶。教弟旧书常共读，待宾新酒不须赊。春来顿觉疏还往，长遣归心托暮鸦。
送周宗泰之九江,元末明初,郭钰,花外晴云飘白纻，匣中秋水卧苍龙。扬帆直破西山雨，把酒先招五老峰。胜地登临增感慨，昔贤出处每从容。柴桑咫尺君须到，无数黄花秋露浓。
晚眺,元末明初,郭钰,眼看淮海待澄清，骨满边城苦战争。老大不堪思往事，饥寒久已厌吾生。烟深薜荔栖乌急，风响蒹葭落雁鸣。惆怅故人书不到，别来十载最关情。
去年中秋与郭怡饮舍弟处酒半以事散去今年余饮桐江上乃以群不逞又走渡东岸德之不建民之无援哀哉,元末明初,郭钰,玉箫声断彩云收，扶醉仓皇问去舟。魑魅瞰人成往事，姮娥送客变新愁。芦花掩映渔灯暗，桂树荒凉茅屋秋。八月使槎何处在，银河天曙淡悠悠。
送从侄淳,元末明初,郭钰,路穷淮汴草离离，志士空嗟岁月驰。敌面人心山万叠，缘愁客鬓雪千丝。风悲洛浦海凫至，月冷汉宫金狄移。从古战危频易将，君王见事独何迟。
晚秋鳌溪宴集,元末明初,郭钰,菊花香满酒如倾，不谓艰危有笑声。惊座令严觥录事，挥毫气压楮先生。虚岚紫翠笼秋色，落木红黄透晚晴。却忆桃源旧时路，渔郎重到不胜情。
寄柬周说书,元末明初,郭钰,闻君进讲东宫日，衣染天香从早朝。鹤舞层霄燕阙近，马嘶归路楚山遥。贞元朝士多相忆，少室山人早见招。我亦疏顽人共弃，一蓑长愿混渔樵。
雪中负米晚归伤题七字句因简李尚文少府,元末明初,郭钰,萧索风烟暗五陵，群黎愁苦复谁凭。早年识字知何用，垂老为农病未能。负米晚归沙上雪，拾薪寒煮涧中冰。不眠永夜瞻牛斗，光怪犹疑剑气腾。
早春试笔,元末明初,郭钰,腊雪留寒压草庐，阳春携煖散天衢。喜闻诸将黄金印，共捧中朝赤伏符。诗句且题新甲子，酒杯不愧旧屠苏。洗兵雨至应须早，半亩瓜田得自锄。
宴酬王志元,元末明初,郭钰,前月中旬得素书，书中问我近何如。浮沈渐与乡邻狎，贫病多令故旧疏。杖外飞花春水慢，樽前啼鸟午窗虚。诗成昨夜空愁绝，梦到君家水竹居。
村居,元末明初,郭钰,薜萝雨静覆深阶，村径阴成惬素怀。鸢敌高风疑不动，鸭分归路整相排。抵愁得策将诗改，疗癖多方与俗谐。四五邻家农务早，时能送酒到山斋。
寒食日纪怀,元末明初,郭钰,不到东园满数旬，万条烟柳翠光匀。雨中春懒莺如我，花外晚愁鹃逼人。近有诗名真忝窃，老于世事每因循。煮芹炊黍作寒食，破甑清晨洗宿尘。
闻龙西雨自闽海间道抵家患目疾缺于展觌先寄此诗,元末明初,郭钰,万里征帆海上回，畏途行尽始惊猜。入门儿女牵衣笑，问字亲朋载酒来。书有浮沈谁与送，眼无青白故难开。萧兰晚岁俱彫瘁，佳句惟应到野梅。
和刘渊见寄,元末明初,郭钰,半亩瓜田近故侯，鬓丝霜满不禁秋。愁期尊酒常先到，贫待钩金不易求。天上龙光缠宝剑，人间蜃气结飞楼。哀时况复多离别，双泪惟添楚水流。
和曹文济寄杨和吉韵,元末明初,郭钰,尽倾东海成春雨，邻曲过从阻万山。无限客愁添白发，况兼人事剧黄关。瑶台花落题诗少，金错囊空得酒难。白日逝波真可惜，一庭芳草闭门闲。
和欧阳奎自洪都见寄,元末明初,郭钰,愁来不敢纵高歌，对酒其如白发何。十载干戈豪气少，一编史传是非多。未能传箭收青海，且复还山卧紫萝。气转洪钧妖祲息，终看王化被江沱。
和周宗瑾寄彭南暝进士韵,元末明初,郭钰,射猎归来箭血乾，门前车马簇金鞍。交游有道多三益，伯仲能文见二难。日共飞觞诗卷满，夜归草檄烛花残。愁余江上空相忆，水激寒沙不可抟。
寄宋竹坡,元末明初,郭钰,宋公池上千竿竹，六月翛翛秋满林。漏日游丝悬落絮，绕渠流水浴鸣禽。江湖十载皆陈迹，风雨五更收壮心。汲水细浇篱下菊，花时容我一登临。
和酬罗达则,元末明初,郭钰,闻君酿酒满春瓮，净洗深杯候客过。听雨山楼烧烛短，扫云石壁写诗多。门生传草当先到，畸客飘蓬不共哦。稍待秋高凉月夜，相从细问法如何。
和刘伯贞见寄,元末明初,郭钰,斯文同味似同宗，长日思君意万重。客馆雨来秋种菊，故山云去晚看松。流传近日多诗句，邂逅何时共酒钟。如此交游能几辈，白鸥结社愿相从。
和罗习之见寄因简刘渊,元末明初,郭钰,昨日寻君恨不逢，离愁散入暮烟中。古陂净泻秋千顷，归路斜分月半弓。年少向人偏肮脏，时危临事始疏通。论心长欲书灯共，无奈君西我复东。
和罗习之见寄因柬刘渊二首 其二,元末明初,郭钰,中年离别倍依依，何事欢娱与愿违。日落群鸦烟外急，山空独鹤月中归。干戈满地荒瓜圃，蓑笠残年拥钓矶。问讯刘郎风雪冷，谁将金缕织成衣。
二月初晴题淦西居人楼壁,元末明初,郭钰,老去才名久退潜，楼前晴景逐人添。云连野树深藏径，风捲溪花乱入帘。远信忽传闽徼外，闲愁尽挂楚山尖。春光流转曾相识，独怪经年雪满髯。
三月十三日夜宿淦西山绝顶,元末明初,郭钰,夜登绝顶几千尺，临晓始知归路遥。水满大江舟窅窅，尘飞客路马萧萧。山河势窄如悬网，云汉光低不作桥。十二年间多少恨，春来不共冻痕消。
怀罗达则,元末明初,郭钰,溪山杖屦每相违，况复经年去不归。移席花间春雨至，倚楼江上暮云飞。乡书到手兼悲喜，世事关心有是非。池上祇今新绿满，待君同制芰荷衣。
寄刘伯贞,元末明初,郭钰,山中长日倦题诗，偶望乡关有所思。飞雨忽随龙去远，闲云独伴鹤归迟。度溪风剪松花落，绕径篱分野蔓垂。遥想西楼今夜月，玉人正是醉吟时。
六月初十日客馆披凉寄伯刚文学盖伤于处者也,元末明初,郭钰,君王无复问南州，贱子何能恋敝裘。菡萏风清长日度，梧桐雨冷晚秋愁。一穷到骨更何有，万事伤心不自由。避地惟应蓬岛去，羽轮人世向谁投。
寄胡湜伯清兼柬周子谅,元末明初,郭钰,积雨初晴绿涨溪，溪花飞舞屋东西。鸟衔朱果珊瑚碎，竹放青梢翡翠迷。池上酒杯无俗客，壁间诗句有新题。结庐不用云深处，门闭惟闻过马嘶。
赠卖卜雁明信,元末明初,郭钰,忆自成都失老严，一年心事向谁占。谋身每信黄裳吉，涉世空嗟白发添。太古图书含变化，后来象数极窥觇。闻君讲易长无倦，客散中庭月满帘。
九月兵至桐江馆人死李攴麟以诗相吊故复和之二首 其一,元末明初,郭钰,江水滔滔流恨长，交亲十载顿云亡。空村烟雨豺狼满，老圃风霜松菊荒。漉酒陶巾犹在手，招魂楚些恶成章。论交不使逢知己，敝帚千金祗自伤。
九月兵至桐江馆人死李攴麟以诗相吊故复和之二首 其二,元末明初,郭钰,白发山翁最好文，昨朝杯酒死生分。可怜耆旧多新鬼，未必臣民负圣君。鹤语谩传辽海树，龙文长想砀山云。扶危实藉英雄士，马上相期早策勋。
对雪怀郭顺则,元末明初,郭钰,寒压貂裘曙色微，水村山郭远涵晖。琼田万鹤凌风舞，玉女千花绕座飞。勋业平淮碑石在，风流访戴酒船归。想君怀古偏多感，肯使缁尘涴素衣。
旅馆怀旧,元末明初,郭钰,天涯剪纸赋招魂，寂寞空斋昼掩门。春燕同来人事改，夜灯相对语音存。松花满地闲棋局，薜叶经年上石墩。岂是老怀多感激，百年交谊共谁论。
题边少府权诗集,元末明初,郭钰,君才浩荡涨溟波，燕赵论文俊杰多。枕上闻鸡先起舞，花前把酒独长哦。汉皇不识神仙尉，苏子偶逢春梦婆。志士百年名节重，一蓑且复卧烟萝。
暮春顺则宅宴集和罗国芳韵,元末明初,郭钰,千尺苍松锁翠岩，两竿初日射晴岚。山人结屋深相对，词客过门得共谈。酒送余春杯满百，月明归路影成三。暂时相赏摅怀抱，莫诉边城野战酣。
秋日,元末明初,郭钰,江上秋风吹布袍，满林败叶暮萧骚。云沈雁信人千里，雨荅蛩声客二毛。汗马功名知命薄，蠹鱼文字漫心劳。十年辛苦成何事，赢得一贫声价高。
哭边权少府（新淦边权尉六合兵乱弃官归去年始与余缔交甚相亲未几避地渝上适与馆人难死焉）,元末明初,郭钰,往年把酒楚山秋，叹息相逢总白头。梅福吴门闻久去，祢衡江夏为谁留。血凝塞壁精灵在，气贯晴虹魑魅愁。乡国衣冠转憔悴，招魂何处泪空流。
曹居贞先生求挽诗,元末明初,郭钰,老子悬车尚黑头，中堂进士晋风流。延年好待桃千树，观化深知貉一丘。墓碣自题成早计，儒冠不改配前修。郎君爱日情如海，春满觥船任拍浮。
简罗伯英,元末明初,郭钰,大药霜髭竟不玄，白鱼无计满千仙。别离岁月落花雨，歌舞楼台芳草烟。世事荣枯分一日，人生感慨萃中年。刘郎恨满玄都观，重到题诗共几篇。
乙巳夏五月茶陵永新兵奄至遂走淦西暑雨涉旬米薪俱乏旅途苦甚因赋诗示诸同行,元末明初,郭钰,白发遗民真可哀，途穷犹望北兵来。关河割据将成谶，将相经纶岂乏材。足茧荒山走风雨，腹饥深夜吼春雷。主翁清晓催人发，又报烽烟逼楚台。
重题禅寂院,元末明初,郭钰,诗苦穷人人苦吟，偶随名胜到丛林。画龙点眼先飞去，咏凤求毛不用寻。豪客尚能知李涉，奸雄终不弃陈琳。文章得意无今古，让与笼纱照碧岑。
丙午元旦晴而复雨忆诸弟俱留于外情见乎辞,元末明初,郭钰,父老新年卜晓晴，桃花春色照岩扃。洗兵不厌东风雨，恋阙长瞻北极星。棠棣有诗空讽咏，屠苏无酒自清醒。挥毫对客书桃板，白发添多眼独青。
寄张九成（不饮酒而多符卫）,元末明初,郭钰,山馆闻君足自娱，赋诗近日与谁俱。树侵钓石斜倾盖，雨定游丝小贯珠。客主长年存醴酒，鬼神清夜捧阴符。溪边旧约何时到，愁绝天涯一字无。
寄宋竹坡,元末明初,郭钰,久欲从君借竹看，东风又长碧琅玕。午阴坐久晴云落，夜漏眠迟白露漙。韭叶连畦从料理，菊花分径共平安。洞箫一曲裁新管，石上双吹翠袖寒。
闻郭怡有诗未及见因赋此以寄恨,元末明初,郭钰,一襟老泪点苍苔，谁信愁肠日九回。豪杰虚名多自误，弟兄急难竟谁来。桥分溪路桃花落，门闭山房燕语哀。祸福情知相倚伏，浮云蔽日几时开。
和宋竹坡见寄,元末明初,郭钰,闻君近住崆峒下，俗客不来长闭关。得句遍题青竹上，寄书曾到白云间。微风欹枕茶烟散，晴日捲帘花意闲。旧约许寻须候我，月明骑鹤过南山。
和杨茂才闲居,元末明初,郭钰,板桥通径薜萝深，浓翠浮衣竹十寻。啼鸟渐驯时近客，归云不动似知心。剪苔盘石移棋局，添火香篝续水沈。赋笔惟应潘岳好，恨无樽酒与同斟。
丁未人日,元末明初,郭钰,误喜新年七日晴，黑光荡日更分明。阴阳元自相消长，夷夏何能息战争。高视山河分王气，不知金石载虚名。曲生废痼交情绝，看遍梅花晚独行。
和杨和吉二首 其一,元末明初,郭钰,读书头白苦无多，自判才名易灭磨。耆旧凋零霜后木，世情翻覆雨中荷。数家烟火惟闻哭，三月莺花谁复歌。薜荔绕垣茅屋小，缘君开径日相过。
和杨和吉二首 其二,元末明初,郭钰,海棠雨外半含啼，病起吟情懒更题。匹马看花空老大，还山采药自幽栖。欲寻仙馆窥丹鼎，曾借渔舟度碧溪。门巷总非初到日，渚蒲汀柳望都迷。
三月十六日访宋竹坡不遇,元末明初,郭钰,门巷春阴绿树遮，重来不省是君家。云封山馆半帘雨，水泛溪流万片花。王戴风流成故事，吴张图画动中华。小童报主须留客，汤沸铜瓶旋煮茶。
和周恺并忆元达诗（元达名浩余同宗又尝同砚席丙午卒于溧水）,元末明初,郭钰,一望吴山一断魂，眼枯双泪出还吞。青云事业终何补，白首交游不忍言。旧馆空怀风雨夕，新阡遥隔水云村。谢池春草山阳笛，未卜他生得共论。
和周子恺中秋感怀见寄,元末明初,郭钰,樽前旧事逐飘风，赢得衰年两鬓蓬。病骨五更秋气入，佳期千里月光同。乡关高兴鲈堪鲙，江海脩程燕避鸿。昨夜桂林重对酒，看花双眼雾濛濛。
云屋为龙叔起赋,元末明初,郭钰,挂冠归去云为屋，又似鸿濛未判初。竹送清阴随杖屦，窗涵微润入图书。闻鸡疑与仙家近，放雁多令旧客疏。何事划开天宇净，醉攀明月抱清虚。
客馆书怀,元末明初,郭钰,晓镜形容暮不同，控抟人事更匆匆。端相旧垒去年燕，断送残花昨夜风。易播共怜交谊重，依刘宁为旅途穷。世情近日皆非旧，始悟相逢是梦中。
春望（戊申年间作）,元末明初,郭钰,饥乌磔磔伴啼鸦，倦倚东风两鬓华。避地每如巢幕燕，论交谁辨酒杯蛇。云遮望眼迷芳草，雨动离愁怨落花。怀抱一时何处写，瓮头春酒不须赊。
答杨和吉韵,元末明初,郭钰,白发侵寻暮景来，扫除无策覆空杯。江山每与愁俱到，风雨不知花尽开。往事漫存元祐迹，少年何羡洛阳才。惟君于我过从近，稚子朝朝扫绿苔。
郭尊师至安堂,元末明初,郭钰,道人极目立苍茫，叹息红尘去路长。车折秦关投虎口，马窥蜀栈战羊肠。海天鹤送仙书到，石洞花分春酒香。寄语往来名利客，不如学道至安堂。
代赠峡江王巡检,元末明初,郭钰,将军仗节镇巴邱，虎豹深藏山水幽。草露洲长朝试马，柳风波细晚回舟。岳飞曾作千夫长，李广终期万户侯。且访南邻读书客，论诗说剑自风流。
访友人别墅,元末明初,郭钰,阴森万木晓苍茫，路转山腰问草堂。池涌慢波萍叶散，窗涵细雨橘花香。读书程度输年少，中酒心情厌日长。公子飘飘才思阔，何妨高咏伴沧浪。
刘润芳驯雉助祭图,元末明初,郭钰,扫叶秋风宰树寒，顿令驯雉识衣冠。孝心冥感飞相近，礼数今存留独看。人散应同翁仲语，地灵长羡子孙安。红翎翠羽开图画，我亦缘君激肺肝。
代赠,元末明初,郭钰,诏颁大邑县符新，君领除书第一人。圣代祗今更治化，大贤于此展经纶。信臣宽厚恩如父，黄霸严明政有神。气转洪钧生意早，棠梨花发满城春。
送李子高游金陵,元末明初,郭钰,吴中八绝冠群材，楚楚芳年君又来。得酒醉飞鹦鹉盏，题诗先到凤凰台。天回北斗星辰近，地尽南郊道路开。信是皇州春色早，好将红杏倚云栽。
送刘叔亮兵后归清江,元末明初,郭钰,风尘荏苒鬓毛斑，乡梦无时到故山。去国每怜王粲老，携家今见管宁还。松深先陇寒烟外，草满荒庭夕照间。不用人间多感慨，梅花春色破愁颜。
送费吉水,元末明初,郭钰,五马遥临白鹭洲，光荣全胜古诸侯。满城秋雨闻弦诵，夹道春风露冕旒。东观天高鳷鹊并，中台地回凤凰游。归朝明日承恩早，玉笋催班第一流。
己酉元日,元末明初,郭钰,往事悠悠不足论，细看桃板旧题存。青山树绕千年屋，白发人看五世孙。侧注晓容惊破帽，屠苏春色醉深尊。归云更是无心者，借我长封谷口门。
送孔贯道应贤良征辟就谒孔林,元末明初,郭钰,诏下江南选俊良，君行千里似还乡。淮河天近鱼龙会，阙里春回草树香。一代又论新礼乐，千年仍睹旧宫墙。仲舒三策陈王道，文献承家好激昂。
和胡济见寄,元末明初,郭钰,雨后溪云冉冉生，夕阳蛛网一丝晴。山环老屋杉松合，水满平田鹅鸭鸣。老去客程凭酒力，愁边春色减诗情。文章伯仲真吾友，莫怪儿童不识名。
和李士周韵,元末明初,郭钰,春云乘雨午桥阴，病眼看花负夙心。汉水尽堪添绿酒，燕台何得筑黄金。手攀杨柳曾亲种，路出桃源不易寻。毕竟知音眼前少，尘埃三尺暗桐琴。
寄李亨衢,元末明初,郭钰,君住仙坛归路遥，人间尘虑尽冰消。微风半脱乌纱帽，明月闲吹紫玉箫。出水芙蓉鸣翡翠，绕墙薜荔护芭蕉。日长应共罗浮客，时复松花酒一瓢。
赠驿吏,元末明初,郭钰,筮仕何论占甲科，独君于此阅人多。海舟夜泊藩臣至，官马晨嘶天使过。微禄暂能淹岁月，好音原不阻关河。时来得遇怜才者，早振朝衣上禁坡。
题安乐何心淳草堂旧隐,元末明初,郭钰,草亭亭上旧曾邀，窗户凭高结构牢。浓翠入帘春雨竹，乱红飘席晓风桃。功名前辈遗鸿爪，文采诸孙有凤毛。万事目前无所与，惟应对客醉挥毫。
赠金守正,元末明初,郭钰,六月松阴坐紫苔，得书顿使好怀开。离愁百斛如云散，凉意一襟随雨来。玉笥天清长在望，金洲春尽每思回。高怀又作秋风约，不限金钱问酒杯。
荅张九成韵,元末明初,郭钰,自信功名骨相寒，西风长笑倚阑干。醉刘不用携长锸，盲夏惟应著小冠。远寄高吟谐律吕，何由并驾接和鸾。楚山归鸟怜毛羽，栖息一枝何处安。
赠别宋仲观,元末明初,郭钰,梅花江上雪意残，独行远道何当还。大江风微五两静，虚馆日高双陆闲。十载论交倾意气，一朝送别凋容颜。坐歌激烈我何有，明日射虎归南山。
和酬宋竹坡韵,元末明初,郭钰,寄诗问我山中事，性懒家贫一事无。春瓮酒香梅未落，午窗梦起鸟相呼。旧来叔夜交游绝，老去文通笔砚枯。鸥社共盟君未弃，何须驰志向伊吾。
和酬李潜,元末明初,郭钰,世路邅回暮景移，老怀无托废题诗。朱颜弃我辞杯满，青眼看书下笔奇。雨暝茶烟侵竹润，春寒香雾出帘迟。地偏每恨交游少，何日能来慰所思。
和酬黄用泰,元末明初,郭钰,思君不见待君吟，何许蓬莱闻妙音。孙绰遂初先作赋，苏秦未遇晚多金。闲看归鸟暮云合，欲渡沧江春水深。惟向层楼穷望眼，可能无策刬西岑。
和袁寅亮进士见寄,元末明初,郭钰,白发禁春愁奈何，当年只合卧烟萝。山中老屋归来早，扇外飞尘感慨多。意薄功名随梦散，交游道谊自心和。两君文采真连璧，枯槁长怀挹楚波。
得月楼为陈与京赋（陈赘刘）,元末明初,郭钰,得月楼前春水宽，玻璃万顷接阑干。光涵银汉虹桥迥，影动金波贝阙寒。绿酒千钟人上鹤，紫箫一曲女乘鸾。遥知贰馆还相近，玉臂清辉好共看。
和彭允迪见寄,元末明初,郭钰,佳句闻君胜旧时，珊瑚出海玉交枝。十年客路迷陈迹，千里云山系所思。囊罄黄金难得酒，窗添青竹倦题诗。近年转向世情薄，晴日沧江理钓丝。
辛亥秋诏举秀才余以耳聋足躄县司逼迫非情因成短句,元末明初,郭钰,恭承丹诏网群材，卧病空山百念灰。晋代徒闻三语掾，汉廷何待两生来。天关虎豹应难得，云锦衣裳不易裁。寂寞西山双鬓雪，独能永夜望三台。
和罗养蒙见寄三首 其一,元末明初,郭钰,君归旧隐得安居，昼猎南山夜读书。鸡唱窗间舞长剑，马嘶花外驾轻车。每逢二仲回青眼，已辨千仙醉白鱼。风致飘翛惊坐客，相思不见独踟躇。
和罗养蒙见寄三首 其二,元末明初,郭钰,词林文物早知名，对客挥毫思不群。梁震每称前进士，灞陵谁识旧将军。清谈竹下霏晴雪，匡坐松阴管白云。见说主翁欢意洽，酒酣长共夜论文。
和罗养蒙见寄三首 其三,元末明初,郭钰,文章早岁愧卢前，心死如灰不复然。鱼目混真非易识，骊珠出海事虚传。飞鸣何敢分鸮凤，枕漱惟应近石泉。几度打头风雨恶，碧桃红杏自年年。
和黄用泰见别,元末明初,郭钰,双井词源疏派远，诸孙文采邈难攀。芝兰晴日庭阶外，花柳春风杖屦间。白发往来愁客路，青山归去掩柴关。却怪溪流离恨满，寒声永夜响潺湲。
石洞道中,元末明初,郭钰,天风萧萧吹布袍，上山下山忘我劳。江声忽随小桥转，秋色不让南山高。荒山䑔米水为碓，悬崖取果人如猱。茅檐老翁迎客笑，畏途跋涉多贤豪。
寄王进士（伏睹前乡贡进士王礼子让所刻长留天地间集辱收谬作厕其间心窃愧焉而误名为昂因笔寄意二首） 其一,元末明初,郭钰,车盖归来鬓雪深，将来高兴托词林。著书谷口云封屋，吹笛山阳月满襟。千古文章关气运，几人心力费光阴。闲来朗诵长留集，尚想西归问好音。
寄王进士,元末明初,郭钰,老去群书逐梦忘，青灯白发夜凄凉。平时谁信班生策，落日空怀陆氏庄。天为国家生俊杰，地居台阁盛文章。鄙夫空谷逃名久，不谓人间有郭昂。
寄赠皇厓坛刘鍊师,元末明初,郭钰,神仙宫馆近青冥，紫翠峰峦开画屏。日射水晶江石白，云封琥珀岭松青。虎司丹鼎知留诀，鹤立瑶坛听说经。相约安期今夕至，灵风遥想满虚棂。
闻桂林牡丹盛开,元末明初,郭钰,台甃重归剪棘榛，秾华自不负芳辰。共承桂树九霄露，已见吾家六代人。腻粉露寒初试晓，醉红云暖欲娇春。遥知宾客多欢赏，谁在题诗笔有神。
寄刘渊,元末明初,郭钰,自从南国息干戈，江海闻君得意多。骑马春回桃叶渡，吹箫夜和竹枝歌。离愁雁信云千里，老境渔舟雨一蓑。大药无资长卧病，东溪何日得重过。
哀杨和吉,元末明初,郭钰,重到西亭泪自垂，更从何处共襟期。看花马上春云散，种柳门前秋雨悲。仙客已闻遗橘井，故侯犹待馆罗池。茫茫天壤名长在，赖有滦京百咏诗。
寄李少府,元末明初,郭钰,学仙不向吴门去，百丈诗坛主旧盟。白雪寒添巾下满，采云晴绕笔间生。香分芸草茅斋小，梦入梅花纸帐清。竹下每闻宾客满，我来何日酒同倾。
耒阳郭方中云先世自麻冈分派尝仕前朝今遁迹?亩至征诗余以同志歌以赠之,元末明初,郭钰,老我还山始学耕，锄犁不辨亩纵横。坐分午饷田乌狎，预卜年登野鸟鸣。训子但求名姓识，输官宁使斗升赢。闻君亦作归休计，好是吾家旧弟兄。
癸丑首正,元末明初,郭钰,雨丝寒织暮江烟，春酒杯深琥珀鲜。盲废倦题新甲子，醉来谩说旧山川。贞元朝士今谁在，东郭先生每自怜。药物酒钱偿欲报，惟逋诗债到新年。
寄周文瞻主事,元末明初,郭钰,天柱峰前松十寻，闻君结屋最幽深。钓鱼溪动云生屦，放鹤风高秋满林。薤叶篆从儿学写，松花酒待客同斟。愁余白发长相忆，夜雨青灯空苦心。
寄宋时举,元末明初,郭钰,解剑赠君意不难，剑光飞射斗牛间。文章声价谁能好，风月襟期君最闲。云暖凤和箫管响，雨晴龙护珍珠还。崆峒原是神仙境，万丈丹梯不可攀。
和荅彭中和,元末明初,郭钰,羞涩空囊结客难，何人双璧立谈间。每瞻云鹤知君到，却羡沙鸥似我闲。携酒溪山思共往，捲帘风雨又空还。才名能下陈蕃榻，宁许他人得再攀。
暮春过罗伯源次韵,元末明初,郭钰,柳丝烟暖绕溪梁，四望园亭尽向阳。雨过半篙新水绿，风回两袖落花香。帘通香篆晴光转，窗隐棋声昼漏长。公子闲情最潇洒，何时杖屦得徜徉。
李竹简往清江久而不归因讽以寄,元末明初,郭钰,扁舟四月下清江，江水鱼沈江路长。岂是信陵忘魏国，自缘朱邑爱桐乡。烟中苍树官桥晚，雨外红莲水槛凉。惆怅诸公频问信，秋风渐次到秋堂。
同王志元赋戴存节秋圃堂,元末明初,郭钰,君家旧屋我曾到，秋圃新堂今始闻。种菊编篱乘细雨，携琴移席候晴云。无钱陶令怀清节，衣锦韩公树大勋。碑记好邀刘处士，细论出处著高文。
谌堂赏菊,元末明初,郭钰,绕庭种菊色斓斑，想见陶家得此难。大白开黄原不俗，浅红映紫两相欢。微风香动秋容净，清雾丛深晓气寒。赖有山翁家酿熟，花前子细共君看。
和荅坐客,元末明初,郭钰,簪花不惜鬓毛斑，独惜花前得意难。风雨白衣怜客久，江山彩笔奉君欢。蛾眉拥雪玉人暖，仙掌擎秋金狄寒。是处西风著颜色，未应长向故园看。
春日有怀彭中和李仲简,元末明初,郭钰,老怀久欲谢青春，春到惟添白发新。对酒不辞今日醉，看花却忆去年人。自知降汉终归蜀，谁激连衡远入秦。遥想思乡情更苦，不应连夜梦君频。
和答彭中和,元末明初,郭钰,长向春山数别期，春花次第报君知。舟回剡曲缘何事，剑合延平在几时。庭院煖风花气入，池塘微雨鸟声低。瓮头酒熟邀谁共，惆怅归云独拄颐。
和周子深,元末明初,郭钰,积雨空斋伤客心，晓云初散暮云阴。荼蘼池上香沈水，杜宇烟中愁满林。司马倦游劳远梦，休文多病废新吟。遥知胜地登临好，酒量如今几浅深。
赠医士刘良孟,元末明初,郭钰,移家久住大江隈，种德堂深酒满杯。秋雨一林芝草长，春风千树杏花开。虎收新谷岩前卧，龙捧奇方海上来。嗟我素髭无染法，若为携手访蓬莱。
送别陈玉章南游,元末明初,郭钰,文教重看被海湄，发船挝鼓晓光迟。黄茅瘴满飞南雪，庾岭梅开到北枝。海舶得鱼频贳酒，人家见竹遍题诗。好怀更约归来早，花柳东风二月时。
二十六日晴过谌塘,元末明初,郭钰,布袍稍觉晓寒轻，晴色偏饶双眼明。山径黄泥攒虎迹，寺门苍树挂猿声。重来谁与同心胆，老去惟思避姓名。枯柳桥西曾识面，独回青眼远相迎。
哭周子谅员外,元末明初,郭钰,士林憔悴泣相逢，此语缘君意万重。蕙帐秋风鸣老鹤，墨池春水化飞龙。遥知台省文章好，不似山林意味浓。重到沧江洲上路，野烟荒草暗行踪。
池上亭,元末明初,郭钰,好是君家池上亭，绕池芳草乱青青。山童种菊开花径，水鸟窥鱼下柳汀。诗句有时吟不尽，酒杯连日醉无醒。绿阴添得黄鹂语，六曲银屏和泪听。
感寓,元末明初,郭钰,车马门前久绝踪，柴关长借白云封。人情翻覆殊无赖，心事依违遂渐慵。恩怨一时弥子马，似真千古叶公龙。春花总被春风误，老去山中始种松。
闻宋竹坡求剪红罗花,元末明初,郭钰,丛丛红紫锦成窠，春色遥怜满竹坡。得酒谩能歌白纻，看花犹爱剪红罗。根分后土冰霜晚，润浥中天雨露多。好待春回寒谷早，迟君花外共长哦。
丙辰元日,元末明初,郭钰,岁日相逢两丙辰，把杯又属丙辰人。形容老丑乡邻怪，居止疏慵鱼鸟亲。竹马小儿如昨日，梅花老屋羡长春。诸孙催写桃符板，病眼孤瞠得句新。
介坡诗为郭彦文赋,元末明初,郭钰,北山东下势陂陀，中有高人住介坡。池浸暖红花弄影，窗涵湿翠竹成科。心如铁石偏能赋，剑倚崆峒祗自歌。清节百年冰雪苦，重逢徐邈问如何。
挽清江刘中脩,元末明初,郭钰,奋笔清江追二刘，奈何垂老入西州。儿痴竟累张彝死，母老谁为禹锡谋。风雨魂归金石晚，江山恨满玉关秋。词林顿尔成憔悴，目送飞云双泪流。
送别欧阳奎访安龙兴兼柬胡湜,元末明初,郭钰,明日开帆过豫章，交亲满眼总难忘。旧闻太守尊徐稚，今见诸公说郑庄。雨映红莲湖水净，云连苍树楚山长。省郎若到逢胡湜，为觅乡书寄数行。
和袁方茂才秋夜宴集,元末明初,郭钰,下马阶除问锦帏，罗衣花白缕金围。月明湖水龙吟细，云度吴山雁到稀。杨柳舞低牙板促，木犀香满羽觞飞。袁郎自是风流客，旧约秦台愿不违。
奉寄欧阳文周,元末明初,郭钰,楚楚才华最忆君，春山胜事远相闻。折花林动飞红雨，洗砚池虚散紫云。到处能吟诗满轴，逢谁不说思超群。山中旧约应能到，定与论文到夜分。
圣节,元末明初,郭钰,天门曙色晓炉烟，宫锦春花簇采旃。日月龙章居北极，云霄凤吹奏钧天。献桃王母颜如玉，承露金人骨欲仙。遥想蓬莱移仗入，侍臣应奏白云篇。
挽李心原征士,元末明初,郭钰,时清多士奋，道屈哲人嗟。伊昔敷文治，如君实国华。衣冠倾望族，文字撷天葩。蓟阙驱车远，吴山倚剑斜。诸生亲教授，前辈倍笼笯。鹗表誊乌府，薪歌载鹿车。苦心抱冰蘖，高兴托烟霞。老景期如蔗，中原乱似麻。汉官思再睹，周翣去难遮。夜怨云巢鹤，寒啼宰树鸦。诸公纷诔笔，贱子忝通家。洒泪桐江上，悲风咽暮笳。
袁寅亮读书深山万木之中以避暑文瞻为赋长句因次韵以寄,元末明初,郭钰,独向阴崖结构牢，一时文采擅风骚。云间客见疑犹浅，山下人行望始高。苍树攀巢驯鹳鹊，翠藤结蔓挂猿猱。遥知高卧多标致，何问长斋代骨毛。洗耳未应徒见许，攒眉但恐不容陶。山僧进谒多题竹，野老相过或献桃。绵蕝暂陈存故事，棘闱严备远周遭。凿平岩罅安书籍，扫集松花酿酒醪。醉后赋诗题石壁，兴来送客钓江皋。苏门傲睨惟闲笑，康乐登临岂惮劳。雨霁傍松延薜荔，晚凉疏水灌蒲萄。明朝使者求颜阖，只此山中不用逃。
候吴植不至,元末明初,郭钰,相期林下宿，呼童扫苍苔。苍苔看又合，美人殊不来。
题分宜县桥,元末明初,郭钰,云从溪北生，雨过溪南响。溪上蓑笠翁，倚阑看水长。
日午,元末明初,郭钰,日午芳园归，欣然问主妇。瓮头酒如何，杏花开满树。
茅屋,元末明初,郭钰,茅屋南山下，细雨桃花谢。清晨起梳头，邻家作春社。
漫兴,元末明初,郭钰,春寒闭春閤，酒醒春衫薄。春去积春愁，杏花雨中落。
八月二十四日,元末明初,郭钰,鹊声喧晓庭，扫门独延伫。误喜故人来，竹篱堕腐鼠。
春日过山家,元末明初,郭钰,帘外燕交飞，天涯人未归。大儿新上学，白纻自裁衣。
重到山家,元末明初,郭钰,红雨长茶芽，东风吹柳花。行人今日到，先自补窗纱。
山翁劝酒,元末明初,郭钰,山翁劝我酒，共指池上柳。昨日东家春，今日西家有。
题龙旗墨梅,元末明初,郭钰,孤标开墨沼，劲气入霜毫。谢庭春色好，玉树两相高。
二月十七夜梦为人作墨兰,元末明初,郭钰,石阑瞰虚碧，满院兰花开。揽衣起结佩，匡坐待君来。
吴姬别思,元末明初,郭钰,霜月五更残，如何去又还。误簪钗凤小，落在枕屏间。
读史四首 其一,元末明初,郭钰,六国中深机，三山使未归。辒辌车上梦，受用鲍鱼肥。
读史四首 其二,元末明初,郭钰,险语迫飞霆，将军惊落箸。明朝卖履人，泪洒西陵树。
读史四首 其三,元末明初,郭钰,将军方跋扈，几人愿执鞭。啼妆晓相对，却为秦宫妍。
读史四首 其四,元末明初,郭钰,恂恂谢玄微，侃侃宋窦仪。承家与谋国，不竞真吾师。
宿鳌溪,元末明初,郭钰,投宿南山中，惊魂带余怖。忽闻鼙鼓声，夜壑松风度。
大州晓发,元末明初,郭钰,日高啼鸟散，江转断云遮。向客说残梦，昨宵曾到家。
题春江送别图,元末明初,郭钰,君上孤舟妾上楼，望中烟雨意中愁。江波若会离情苦，一夜东风水倒流。
八月初三夜对月,元末明初,郭钰,蛾眉斜剪银光薄，捣碎玄霜不成药。琼楼夜锁秋沈沈，一枕天风桂花落。
四时词（春夏秋冬四首） 其一,元末明初,郭钰,煖云飞扑玉骢归，帘捲香风酒力微。夜坐久怜明月好，细铺花影绣罗衣。
四时词（春夏秋冬四首） 其二,元末明初,郭钰,日射嫣红安石榴，波涵空翠木兰舟。美人调笑渡江去，半榻柳风棋不收。
四时词（春夏秋冬四首） 其三,元末明初,郭钰,鹤认琪花欲下迟，蓬莱仙客遣催诗。情深写到相思处，秋露芙蓉开满池。
四时词（春夏秋冬四首） 其四,元末明初,郭钰,疏林晴旭散啼鸦，高阁朱帘窣地遮。为问王孙归也未，玉梅开到北枝花。
访龙长史不遇,元末明初,郭钰,鹦鹉窗深锁翠寒，松花不扫紫苔乾。自将名姓题修竹，延桂楼前第五竿。
花前（次首无题） 其一,元末明初,郭钰,花前曾共饮离尊，青鸟西归减旧恩。双陆细敲红日落，茶烟隔竹不开门。
花前（次首无题） 其二,元末明初,郭钰,唾茸残碧枕屏低，香散银篝翠雾迷。只恐来宵春梦断，误他明月到窗西。
题安成戴观所藏崔徽图,元末明初,郭钰,彩笔经营苦未工，胭脂洗尽泪痕红。镜中已少真颜色，何待他年认卷中。
和王仪赠别,元末明初,郭钰,一曲秦筝春酒浓，暖云轻扑翠鬟松。玉骢千里关门晓，鶗鴂数声烟树重。
别阮士瞻,元末明初,郭钰,豆蔻春梢著小花，玉人憔悴掩琵琶。阮郎病起心情减，半榻松风自煮茶。
题纨扇赠马文学,元末明初,郭钰,好风吹雨过横塘，百尺芙蓉水槛凉。封事草成秋满榻，坐停纨扇爱花香。
水东独行,元末明初,郭钰,独行山径桐花落，忽渡板桥溪水浑。残日背人低远树，断云裹雨入前村。
和宋五见寄,元末明初,郭钰,苦辞樽酒不同倾，流水浮萍复有情。今日江南望江北，绿阴如雨鹁鸠鸣。
寻人不遇,元末明初,郭钰,早望云林意欲倾，独回江路鸟空鸣。山童去后始知悔，追客桥西问姓名。
题扇,元末明初,郭钰,柳树晴虹隐画桥，藕花微雨过归桡。波光倒蘸红楼影，照见佳人弄玉箫。
题扇二首 其二,元末明初,郭钰,茅亭一个竹编篱，水鸟数声风满池。吹面荷花微醉醒，雪罗小扇坐题诗。
春夜,元末明初,郭钰,香雾满帘风不到，花阴铺地月斜明。春寒策策春宵短，又听邻鸡第一声。
题访戴图,元末明初,郭钰,雪月尊前足笑歌，到门何事不相过。情知离合皆天意，只恐重来白发多。
辛卯闻徐州警报,元末明初,郭钰,塞河诏下选丁男，明日彭城野战酣。愁杀翰林欧学士，白头骑马望江南。
题庐陵义士罗明远传后,元末明初,郭钰,淮海风回战血腥，青原不改旧时青。中朝将士论功赏，让与江南一白丁。
题分宜县楼二首 其一,元末明初,郭钰,扑遫官曹论是非，不知把钓老渔矶。沔阳太守文章伯，卖卜城南竟不归。
题分宜县楼二首 其二,元末明初,郭钰,独宿江城梦故园，一襟尘土满啼痕。老亲不想痴儿在，剪纸应招客路魂。
题梁使君太洲营,元末明初,郭钰,画船挝鼓大江中，两岸旌旗猎晓风。一点鴐鹅云外落，将军初试赐来弓。
怨别,元末明初,郭钰,病起银屏满药尘，夜窗愁绝月窥人。寒灯不作双花梦，罗帕啼痕点点匀。
独行山中,元末明初,郭钰,七步潜行五步回，路通溪曲满蒿莱。青袍白马谁家子，又向松阴喝道来。
宿桐江野人家,元末明初,郭钰,松明火尽掩柴扃，月影疏疏透短棂。一枕秋风凉夜好，可怜独向客中听。
城望,元末明初,郭钰,鼓角城头落照悬，客愁愁似五年前。遥怜小弟携家远，一点飞云望眼穿。
发家信,元末明初,郭钰,寒砚敲冰带泪磨，故园消息近如何？老妻不信愁深浅，归日应怜白发多。
二月十三日,元末明初,郭钰,花阴转午鹊声喧，忽忆庭闱捧寿尊。乱后附书曾到否，也应赊酒共温存。
春夜,元末明初,郭钰,路入故园知几程，小楼帘捲月斜明。梦中不记遭兵火，犹在海棠花下行。
青梅词,元末明初,郭钰,青青梅子故园春，嚼破微酸带浅颦。谁信梢头如豆小，意中消息久怀仁。
章台怨,元末明初,郭钰,柳绕章台万缕金，春风送别最伤心。如今莫问长条尽，并与章台无处寻。
清明日过罗伯刚别业,元末明初,郭钰,梨花满院读书声，竹马儿童自送迎。共说东风吹雨散，山翁今日作清明。
访罗仁达不遇留题楼壁二首 其一,元末明初,郭钰,一径松风导入山，老怀愿托白云闲。白云飞去他山宿，日暮雨来愁倚阑。
访罗仁达不遇留题楼壁二首 其二,元末明初,郭钰,翠压山楼积雨余，花间酒暖煮溪鱼。提壶劝酒且须饮，头白如今少著书。
和宋五别后见寄,元末明初,郭钰,误将鹦鹉教诗成，每到人来唤姓名。从此西园踪迹少，万丝烟柳锁春晴。
寄赠龙兴诸寓公四首 其一,元末明初,郭钰,旧著群书费苦寻，云山回首负初心。归舟重到临江驿，玉笥山前芳草深。
寄赠龙兴诸寓公四首 其二,元末明初,郭钰,抽毫史馆会鸣珂，老去光阴又几何。苏武不缘持节苦，胡姬啸子愧人多。
寄赠龙兴诸寓公四首 其三,元末明初,郭钰,孺子祠前湖水东，几回清夜梦吴公。白云何事他山去，不管长封紫极宫。
寄赠龙兴诸寓公四首 其四,元末明初,郭钰,落日凭楼满眼愁，征帆无数下江州。凭谁为访渊明宅，细采秋英荐李侯。
二月十七日有感,元末明初,郭钰,花匝疏篁水绕门，几回扶月醉西园。青灯昨夜挑残雨，空认春衫旧补痕。
偶兴,元末明初,郭钰,高柳著花悬紫烟，归舟离恨满晴川。六年杜牧伤迟暮，况复如今二十年。
清昼,元末明初,郭钰,雀翻翠筱接飞虫，雨定游丝褪落红。渐老心情添懒慢，题诗多在绿阴中。
感春二绝时馆人在狱 其一,元末明初,郭钰,萋萋芳草旧亭台，燕子衔愁逐处来。春酒瓮头今日熟，桃花一树雨中开。
感春二绝时馆人在狱 其二,元末明初,郭钰,干谒伤怀去路穷，鲸飞蛟舞楚江风。家书写到平安字，始信吾师塞上翁。
凉夜,元末明初,郭钰,竹外凉风留晚坐，惊断蛩声山叶堕。天河何处是双星，新月纤纤碧云破。
重题石洞,元末明初,郭钰,不算归程算去程，茫茫世事自伤情。小楼昨夜不成寐，饱听松风与水声。
同周雪江题刘氏贞女诗卷,元末明初,郭钰,百年节义仗贤豪，一死翻怜女子高。不敢长歌题卷上，转喉恐犯旧官曹。
洞口人家,元末明初,郭钰,松树回环四五家，机梭长日响咿哑。西风裹得胭脂色，偏与篱东木槿花。
和周子谅见寄二首 其一,元末明初,郭钰,白露斜飞秋满堂，微寒先结鬓边霜。可怜枯折山园竹，犹自虚心待凤凰。
和周子谅见寄二首 其二,元末明初,郭钰,江上晴波动碧虚，柳汀花坞抱村居。男儿不佩黄金印，罢钓归来只读书。
秋浦晚归,元末明初,郭钰,芙蓉开后涉波频，落日回舟独怆神。鸥鸟几回相见熟，故穿菱叶避归人。
对月寄友人,元末明初,郭钰,相逢之处月婵娟，愿托襟期共百年。谙尽人间离别苦，始知月自不长圆。
重经旅馆,元末明初,郭钰,交情如漆总难凭，往事寻思白发增。门掩蟏蛸尘满壁，向来曾顿读书灯。
小楼,元末明初,郭钰,梦飞不到越溪头，空想鸳鸯戏彩舟。昨夜小楼清似水，雨声添足十分愁。
春暮饮田家,元末明初,郭钰,牡丹芍药委苍苔，风挟余香去复来。二十四番都过尽，一樽独对菜花开。
四月十五夜对月感旧,元末明初,郭钰,早年踪迹水萍浮，垂老漂流未得休。今夕人情今夕酒，旧时月色旧时愁。
妾薄命,元末明初,郭钰,孤鸾窥镜剪情缘，泪血沾襟十五年。谁信旧时歌舞伴，相逢犹自妒婵娟。
四月十五日江上独行因思去两年忧患之日感恨次旧韵,元末明初,郭钰,投石沧浪竟不浮，云林自合早归休。渔舟点点前江去，载尽斜阳不载愁。
六月二十九日观雨,元末明初,郭钰,青山山下是吾庐，六月丘园草尽枯。凭仗西风吹雨去，官田今岁又添租。
题墨菊,元末明初,郭钰,老圃风霜许见亲，缘谁尽改旧精神。渊明不为陈玄在，怨杀元规扇外尘。
收边季德书,元末明初,郭钰,门外蓬蒿一丈余，病贫无怪故人疏。午窗独领松风坐，细读边郎寄远书。
醉后重题西云亭,元末明初,郭钰,剪茅盖屋竹编篱，浅白深黄万菊枝。云气不烦将雨至，西云老子正题诗。
题卞与善梅花图,元末明初,郭钰,骑驴灞桥乌帽侧，千里相思玉堂客。夜窗酒醒月窥人，一掬精神炯如雪。
题王楚善梅二首 其一,元末明初,郭钰,百年孤干长苔衣，数点寒花映竹扉。昨夜东风消息到，主人扶醉月中归。
题王楚善梅二首 其二,元末明初,郭钰,江云欲雪角声哀，冷蕊商量开未开。记得玉堂挥采笔，万花晴昊照深杯。
题龙旗梅,元末明初,郭钰,砚冰敲碎碧云残，蜂蝶无飞花意闲。记得共寻林处士，软寒清晓到孤山。
桃花坞,元末明初,郭钰,蝶飞蜂绕野桃花，香散墙西卖酒家。渔棹误随流水远，一庭红雨夕阳斜。
题邹自春石屏巫山图,元末明初,郭钰,一片屏开十二峰，阳台去路有无中。午窗香雾笼寒玉，犹似行云到楚宫。
和金守正题墨蒲图,元末明初,郭钰,马乳垂垂白露漙，瘦藤斜舞月光寒。凉州万斛寻常醉，回首西风纸上看。
题钟馗,元末明初,郭钰,老臣骨朽恋君王，白眼孤瞠虚耗忙。不惜锦绷儿睡暖，谁人更问绣香囊。
晚秋过丁勖,元末明初,郭钰,竹外涓涓流水长，读书声歇闭山房。西园蜂蝶东园去，黄菊数枝高出墙。
题罗秀宾瑞粟图,元末明初,郭钰,粟分五穗效祯祥，不敢移根献庙堂。圣主得贤为上瑞，画图聊付子孙藏。
壬子正月雪中自从侄九畹家归,元末明初,郭钰,担簦山路挟余酲，急霰琮琤远送迎。绝胜泛舟湖上月，琵琶一曲杂秦筝。
春日,元末明初,郭钰,花气熏晴春昼长，一池水影舞回廊。好风赚得松醪熟，开遍数枝山海棠。
寄邹自春,元末明初,郭钰,楼间美酒满银壶，楼外好山开画图。上学郎君书早读，丁宁汲水灌菖蒲。
闰十一月朔日山路见梅,元末明初,郭钰,蓓蕾微传春信真，几回梦想玉精神。不知月落参横处，犹有孤眠惆怅人。
乙巳年余避地彭老家还再过之倏尔十年而人改物换可感者多矣因赋,元末明初,郭钰,旧题尘暗小楼间，花鸟庭空白日闲。鸟自不鸣花自落，客愁何得不相关。
赠别,元末明初,郭钰,醉挽征衫折柳枝，柳花飞处不胜悲。东风过后西风起，待得青条又几时。
闺怨,元末明初,郭钰,妆台尘暗锁愁眉，瘦倚东风似柳枝。又恐侍儿催问药，只言蚕早叶归迟。
春夜饮,元末明初,郭钰,蜡光红射酒杯霞，夜久窗虚月透纱。诗笔醉拈如有助，暖风吹动瑞香花。
江望,元末明初,郭钰,尽把离愁种驿亭，春风吹入草青青。伤心为问行舟客，东过清江停不停。
三月初五日偶题,元末明初,郭钰,娇鸟笼中晒绿衣，雄鸣高树不思归。去年寒食今年梦，曾向西楼共学飞。
山家少憩,元末明初,郭钰,松下苍苔扫复生，笼中娇鸟寂无声。东风几度传花信，偏遇春阴不遇晴。
题李次晦邹疡医诗卷,元末明初,郭钰,飒飒秋风落叶深，辘轳寒甃带哀音。李侯疮癣君能疗，老我柴门独捧心。
春日忆萧韶,元末明初,郭钰,云归长宿北山头，误逐东风过小楼。带得旧时蕉叶雨，数声敲碎客中愁。
春日忆萧韶二首 其二,元末明初,郭钰,飞飞燕子楚天涯，华屋春秾不似家。遥想日长吟思苦，独看红杏落残花。
寄远,元末明初,郭钰,万点飞花风外过，红埋泥土白随波。闲愁散与伤春客，君在江南想独多。
感事二首 其一,元末明初,郭钰,雨过汀沙失旧痕，春寒鹦鹉闷无言。杨花春水成萍叶，踪迹犹难到故园。
感事二首 其二,元末明初,郭钰,依稀旧馆绿杨舟，不见群鸥见水流。白发青灯孤负尽，至今犹自替人愁。
上巳日与周公明经萧韶读书处,元末明初,郭钰,四海交游老尽非，如君年少又相违。申明亭下烟花暝，惟有泉流送客归。
春日过山家题罗帕,元末明初,郭钰,冰丝缕缕系深恩，青鸟飞来每断魂。留得蔷薇香易灭，只从灯下认啼痕。
无题,元末明初,郭钰,游丝风煖飐飞花，窈窕箫声隔彩霞。毕竟神仙难换骨，自分丹火煮胡麻。
有感寄宋五,元末明初,郭钰,春夜情浓梦觉空，烂柯不省遇仙童。人间翻手恩成怨，无怪襄王忆梦中。
有感寄宋五二首 其二,元末明初,郭钰,画楼烟暖杏花晴，罗绮春娇按玉笙。水调未成翻越调，枉劳书信问莺莺。
和萧伯章春夜倚楼,元末明初,郭钰,云度松梢月半阴，悬崖倒挂白猿吟。倚楼数遍伤心事，风雨故园春草深。
寄欧阳文周,元末明初,郭钰,芳草春烟锁故庐，泊舟南浦近何如。客囊共诉黄金尽，欲问平安但寄书。
题石壁,元末明初,郭钰,石壁题诗剜翠苔，感时伤别壮心摧。沈园记得前生到，酒散花阴月满台。
题掀蓬图,元末明初,郭钰,疏蕊淡笼斜月，横梢低照寒流。清意是谁领略，除非访戴王猷。
候吴植立不至,元末明初,郭钰,捲帘春睡初足，上马午阴半斜。人别断烟疏柳，鸟啼残雨落花。
摸鱼儿 和彭中和双头菊,元末明初,郭钰,压秋香、并肩如舞。情缘天似相许。结根自是孤高者，何乃含娇凝伫。似秦女。乘鸾仙袂凌风举。精神清楚。便带绾重金，环连叠胜，心事自相语。情深处。此事人间最苦。多少蝶来蜂去。蘋婆茎命同生死，尚恐翻云覆雨。休折与。算太液、芙蓉不到人间睹。伤今怀古。想墙里笑声，池西流水，红叶漫题句。
题平山堂次黄先生韵,元末明初,赵汸,虚堂眄平冈，积翠淩天半。彷像识瑶台，熹微窥玉案。颇疑巨灵力，刬削非一旦。森森古树齐，奕奕朝霞烂。地近巘易陟，池清莲不蔓。莺啼午梦残，客至琴声断。胜境契中襟，雅怀知弗畔。翛然忘物我，讵肯存崖岸。马迹遍幽燕，华颠乐村闬。居夷非矫曲，悼猛得前算。巇崄世所趋，真淳日彫散。跬步视安危，片言几理乱。苟能领斯会，未觉身为患。嘉谋谅贻厥，岂曰誇殊观。
送汪子翼赴采石书院山长,元末明初,赵汸,汪子富儒术，雄文惊有司。横经得专席，往主圣哲祠。昨者遇相别，清言不及私。惟念紫阳翁，周程以为师。云何陆子静，所学乃异兹。后生将焉从，此事宜精思。斯行凭在尔，宁复计班资。嗟余素寡陋，求道多困岐。离索亦云久，陆沈乃其宜。一闻君子论，反躬愧湮微。神心异象罔，谁能握其机。关洛有遗言，本根实在兹。及门多通明，经说乃见讥。朱子晚所造，卓绝知者希。象山如可作，岂复忧支离。使其或有异，在我已无疑。前修去已远，问辩将畴依。子有千里行，谁能纠予非。采石古重镇，精庐俯危矶。子登蛾眉亭，勿作雍门悲。应怀谪仙人，宫锦何淋漓。横绝宇宙间，飞黄不受鞿。君子慎修已，深潜厚自持。斯人固天放，跌宕将安归。适道必有途，积德必有基。所贵敦实行，无为尚虚辞。俗学昧本原，希微罕真知。侏儒笑俳优，长者岂吾欺。念子实命我，斯言非我宜。敬恭奉明德，白首以为期。
吕景武哀诗（并序）,元末明初,赵汸,山东有壮士，胄出古诸姜。起从楼船师，军败耻生降。挟俘投海死，终不愧鹰扬。有孙若郡校，刻意攻文章。师亡于我殡，丧具倒赀囊。大兄绾银符，慷慨百夫良。忍死脱锋镝，明神翼高堂。佐郡黟山下，慈母未敢将。甘旨弟所营，时亦来兄傍。一疾竟不起，呼天但茫茫。何以慰母怀，相看涕淋浪。世乱获考终，安知短与长。郊原多白骨，岂解归山冈。
银峰述德诗（并序）,元末明初,赵汸,戎马生淮甸，烟尘暗江湖。银峰万家邑，转目成丘墟。番君祠既燬，张相墓应芜。千年豪杰堀，但见豺与狐。四邻更问罪，毒螫焉能祛。牺牲待境上，玉帛既与俱。谁将庇吾民，跂踵待来苏。两属固非策，瓜分岂良图。干戈日相寻，山谷皆储胥。甘心仇彼壤，斩刈互相踰。衅同虞芮争，祸岂蛮触殊。相倾各恃援，肯复哀无辜。福星临婺渚，千骑专城居。威行征伐外，泽被凋瘵余。招携自有道，不亟亦不徐。运步理必复，寒谷春阳嘘。湓浦覆巢穴，宫亭偃根株。永谢西江水，还同涸辙鱼。含垢廓洪度，推诚开戆愚。汝才吾与达，勉思致名誉。汝武吾爪牙，所当应时需。难若春冰释，冤似水涤除。父子再天日，妻孥欢室庐。向来锋镝地，画作瓜芋区。始羡生人乐，力耕供赋需。譬如涉渊水，公作济川桴。又如沟中瘠，忍死待公哺。况非遇公贤，此邑今何如。我欲留公像，英姿照里闾。穹碑铭伟绩，螭首而龟趺。所示只一乡，所传唯道途。作诗颂公德，纪实辞不诬。子孙又子孙，歌咏无时渝。方伯及连帅，视公为规模。
题黟令周君儒所藏清溪白云图,元末明初,赵汸,结屋清溪上，白云与为邻。云影常在地，溪光净无尘。余晖及山木，晻映忘冬春。逍遥窗户间，亦足娱心神。相望彭泽宰，仕止孰由人。忽忆桃花源，悠然思问津。
题米元晖江山小景,元末明初,赵汸,沧波浩无津，挥手扬帆去。回顾江上山，苍苍但烟树。结茅傍洲渚，岂少垂纶处。终然尘迹近，未及扁舟趣。世运如风飙，朝新夕成故。白云何亭亭，倏尔天际住。寄谢山中人，奚为独多虑。
病士,元末明初,赵汸,病鹰不忘击，病骥不忘骧。病鹤俛不啄，仰睇霄汉长。惟有病士心，死灰不复飏。居处终鲜欢，起行若痛亡。逢人目辄动，内惕外周章。口虽强诺唯，退省但茫茫。已疾且忘疗，焉知民未康。多谢游谈者，勉旃思自强。是弃果蓏哉，为称充圆方。
峡源瀑布,元末明初,赵汸,寒峡隐堂隍，寻源得飞瀑。悬空下千尺，飞鸟惊不度。雷激丹岳摧，电穿青山破。阴崖排积雪，霈雨恒时注。我来属时艰，对此忘百虑。尘襟欣一洗，徘徊不忍去。崇山限吴楚，避远谁能顾。应有避秦人，岩前觅微路。
题云林小隐,元末明初,赵汸,杉松冥冥烟雾湿，青合两崖愁壁立。方池怪石小窗妍，家具图书劣容膝。十年官道暗黄尘，锦里萧条少四邻。峻岭截云天禦暴，樵歌一曲断行人。古林先生身种德，芝田兰畹无荆棘。心闲鸡犬亦清宁，虎伥狐妖俱屏迹。木叶归根虫闭关，雪深半夜失前山。儿童挟策莫言冷，信有阳和地底还。
浮邱祠,元末明初,赵汸,浮邱说诗秦汉间，庞眉鹤发映朱颜。适逢偶语几弃市，又见慢儒来溺冠。飘然长往不知处，遗迹宛在轩辕山。年谷常丰物无厉，石泉一盏荐甘寒。
中秋雨分韵得秋字,元末明初,赵汸,蓬莱别馆天香浮，仙家好景惟中秋。举杯邀月不知处，湿云满地寒螀愁。大地山河忽破碎，苍茫微影将焉求。盲风怪雨岂终夕，中轩坐见寒光流。
故人,元末明初,赵汸,故人别我秋江涘，几载重逢春梦里。忽观明月忆高情，愁绝长空三万里。荒山久病莫能兴，狂风暴雨何凭淩。麈鹿呦呦呼厥类，雉媒戛戛求其朋。
余村道中寄鲁斋,元末明初,赵汸,青山并岸如苍虬，石门翠树如相樛。似与幽人护清境，玉梅翠竹萦寒流。溪行半日足生茧，水望千回山百转。请君处处种桃花，莫使重来迷近远。
读阮嗣宗诗,元末明初,赵汸,明月照北林，孤鸿有哀音。揽衣起坐弹鸣琴，忧思徘徊独伤心。可怜堂上生荆杞，空自繁华粲桃李。种瓜寂寞青门外，采薇怅望西山址。芒砀云归大泽空，后五百岁无英雄。途穷恸哭谁知者，沈湎狂言元自公。
古津渡夜谈赠金元忠,元末明初,赵汸,相逢岁晚诗更诵，燔尽枯槎谈愈纵。短茨低覆结冰花，寒压溪云不成梦。竹帛烟销黔首愚，紫芝一曲老商于。坑外竟逃真学士，浮邱雅颂济南书。
寄题郑天骏云山楼,元末明初,赵汸,广文之孙材且武，身隐关梁谢行伍。作楼江浒号云山，坐睨江云谁敢侮。江中舟楫日经过，道上车马何其多。官纲私载一时集，主人迎客忘讥诃。掩藏白骨芟林莽，招辑流亡俱安堵。主人展席客长哦，但云信美休怀土。惜君不生宣和间，坐销鼠孽应无难。至今闻说方家洞，能令壮士发冲冠。请君试上萧王墓，青史无名谁守护。箫鼓丛祠春复秋，男儿何必生封侯。
送皮典史归泉溪旧隐,元末明初,赵汸,皮尹昔辞上高秩，隐居欲拟陶彭泽。石潭空洞九峰奇，潭底行云映朝日。云去山空今几秋，随风万里何悠悠。一朝飘落还故处，云本无心风亦休。芙蓉峰下西江路，父老送行君弗顾。著书况有鹿门期，回首人间但烟雾。
题碧山图,元末明初,赵汸,尝爱李太白，兴来栖碧山。山中别有一天地，惜无图画留人间。谁为碧澄翁，久向山中住。栽花种柳待春风，忽见新图识其趣。青山淡淡云离离，小桥流水涵清漪。抱琴择胜可终日，安得似汝图中时。韩侯好诗仍好画，嗜酒不忧官长怪。欲图李白碧山居，酒禁方严笔如借。知翁有子旧曾游，淡泊无营心日休。图成漫与翁为寿，愿翁长乐无虞忧。
赠上人丕大基,元末明初,赵汸,阴山赤光如赫曦，金人快日中天飞。乾坤塞破佛力大，西来只履将安归。百年王气真垂电，千尺法轮竿顶转。刘郎梵相秘难窥，辛有妖言孰先见。
观舆图有感（五首） 其一,元末明初,赵汸,朝雨茅茨湿，披图羡禹功。山河一掌上，宇宙九畴中。水性惟趋下，民生本易穷。胼胝岂无事，大智与天通。
观舆图有感（五首） 其二,元末明初,赵汸,四载勤难继，八年绩竟成。功推城濮隽，泽想召陵深。问鼎犹怀恶，投龟肯易心。向无微管叹，孰忆到于今。
观舆图有感（五首） 其三,元末明初,赵汸,辙已环诸夏，居身忆九夷。难求伐木处，尚想馈豚时。夹谷真成谤，中牟不易知。惟存删述事，赫赫起周畿。
观舆图有感（五首） 其四,元末明初,赵汸,皓首陈王道，时君孰可匡。艰难思稷契，容易托齐梁。越岂资冠冕，秦方用虎狼。空闻归大老，不复见鹰扬。
观舆图有感（五首） 其五,元末明初,赵汸,雒邑空南渡，东都亦北辕。已符前五闰，空忆后三元。分合巧相似，今昔难等伦。女真如拓拔，一统位中原。
江彦明来访 其一,元末明初,赵汸,一自逃空谷，健忘见似人。月来为上客，松长是高邻。已信贫非病，慵将懒是真。喜君能脱略，杖屦莫辞频。
江彦明来访 其二,元末明初,赵汸,敲门知有客，已谓是君来。乱后交游少，秋清怀抱开。剧谈无可讳，信笔不相猜。木落山容净，楼居且莫回。
过闵川程义士祠遗址,元末明初,赵汸,义士名犹在，方基祠不存。人心俱感惠，帝泽已推恩。古木烟霞杂，遗编姓字尊。信知开府后，奕世有云孙。
题张中丞祠,元末明初,赵汸,孤城经百战，忍死复挥戈。节义如日月，声名等山河。云深遗祠古，地远乞灵多。往往成功者，焉能保不磨。
过斗山访程明远,元末明初,赵汸,结屋斗山下，山深人自闲。有时歌白石，高兴在青山。大道无夷越，虚名自触蛮。悠然得真趣，异境是仙寰。
答金元忠,元末明初,赵汸,宾馆二贤后，宗家五柳门。莺鸣声出谷，鹏徙翼如云。学博年方妙，时艰志不分。一身轻宇宙，匡济赖多闻。
病中和伯友绝粮韵,元末明初,赵汸,貌比年加老，忧如病转深。风檐惊淅沥，竹径怯阴森。独立筹家难，朋来阻岁祲。远书思过雁，危坐自沈吟。
次韵玉琊云隐图（并序）,元末明初,赵汸,马上剑三尺，山中云半间。无人寻草径，有虎卧柴关。解甲端陴后，悬弓定地还。胡为思旧隐，毕竟复谁闲。
张节妇,元末明初,赵汸,家难年方茂，时艰志益坚。九原无起日，一节矢终天。逮下恩犹昔，隆师子象贤。姓名归太史，墓碣不须镌。
过程河池墓（公名德仕宋为河池令元兵入邑度不能支与夫人同经于官舍）,元末明初,赵汸,义尽忠方著，坟荒草木繁。邑倾惟守死，双节聚精魂。古事人犹仰，残碑字半存。轰轰争日月，烈烈等乾坤。
蔗庵,元末明初,赵汸,嘉植咀甘液，升盘初自筵。近本味方永，将中节逾坚。多艰思往昔，梦境有开先。橄榄红盐后，蒹葭白露前。阶庭森玉树，里巷润华轩。室小元非陋，文高况可传。虞廷闻养老，绛县孰疑年。衎衎方来日，冥冥已定天。烹鹅记黑白，食蜜忘中边。周兄本无慧，化蝶匪文言。
和唐县尹山居 其一,元末明初,赵汸,自爱山居斲素椽，总将幽事付诗篇。花间酌酒偏宜画，雪后登楼似欲仙。短笛有时吹崦外，小舟无客繫篱边。傍人欲识闲中乐，一刻应须直万钱。
和唐县尹山居 其二,元末明初,赵汸,山上新亭荫白茅，亭前栖鹤可窥巢。泉流谷口禽争浴，叶拥篱边犬自跑。日出山童歌竹外，雨收林鹊影花梢。卜邻亦有餐霞客，谩与严光赋解嘲。
和唐县尹山居 其三,元末明初,赵汸,早从上国接英游，晚卧沧江擅一邱。无复谢公携处妓，空余陶令去时舟。千章古木排云起，一派寒泉傍石流。客至不须谈世事，小亭已扁四宜休。
和唐县尹山居 其四,元末明初,赵汸,名途汗马孰云非，蜗角功成事已微。谁向急流思返棹，竞誇好手羡微机。落林笋嫩充庖美，出水鱼鲜入馔肥。饱饭藤床无愧怍，先生可是独能归。
和唐县尹山居 其五,元末明初,赵汸,高人岁晚事多慵，厚禄从渠说釜钟。花忆河阳红灼灼，柳看栗里碧重重。百年敝邑思遗爱，几处生祠写妙容。最是断崖诗句好，总誇秋水出芙蓉。
和唐县尹山居 其六,元末明初,赵汸,绝无尘土到幽扃，手把离骚傲独醒。弁岭晚来云自白，六湖春尽草长青。沙边忽复飞鸿雁，屋角随常鸣鹡鸰。莫对江山重回首，乾坤万古一邮亭。
和唐县尹山居 其七,元末明初,赵汸,青山如玦水如环，醉倚溪蓬自往还。松菊尚留三径外，蓬莱只隔片云间。无弦琴在谁能听，遣兴诗成不复删。綵服相携庭下戏，慰情时复一开颜。
和唐县尹山居 其八,元末明初,赵汸,尘事纷纷未有涯，一舟聊复信年华。闲过角里先生宅，谩访孤山处士家。有酒何曾留俗客，无钱犹自买梅花。新诗写就人先觅，醉笔淋漓整复斜。
和唐县尹山居 其九,元末明初,赵汸,酒瓮书囊列两楹，绝胜虎节镇专城。南山衲子时相觅，西塞渔翁似结盟。漫数归鸿频户立，偶看戏蝶倦阶行。莲花博士归来早，雪鬓寻春最有情。
和唐县尹山居 其十,元末明初,赵汸,半山松竹一溪云，门巷萧然绝世氛。适意静观玄蚁阵，忘机不乱白鸥群。寒花有态窗前发，古路无情户外分。天上故人频问信，未容高隐断知闻。
次韵答唐 其一,元末明初,赵汸,扁舟出郭避纷华，两岸青山似若耶。腊雪尚迷樵客路，晚烟遥接野人家。地偏阳谷花重蕊，厨近阴林笋迸芽。若得主人分半席，便携书剑老烟霞。
次韵答唐 其二,元末明初,赵汸,岁晚相求岂为贫，每怀高谊出天真。几回问信惭来使，半载幽居愧负薪。桃李不言人自醉，芝兰满眼意常春。重来尽有沧洲兴，长伴诗翁赋采蘋。
登黄龙洞后岩绝顶望太湖,元末明初,赵汸,灵湫注目一时同，绝顶孤攀似发蒙。历历蜗庐迷远近，依依蚁垤抱西东。穹青一色秋无价，积水千寻日耀空。振袂无言聊引望，海天云尽见飞鸿。
题黄龙洞,元末明初,赵汸,苍弁西来拔地雄，重岩直下贮虚空。根连笠泽天光合，润接蓬壶海气通。灵响有时闻世外，真人无位守规中。油然一缕山前起，乞与人间作岁丰。
子贤兄赐诗兼柬谨依韵和谢并述近况呈诸兄一笑 其一,元末明初,赵汸,独抱遗经托远岑，敝庐犹得日相寻。天寒白鹤归华表，日暖黄鹂啭树阴。弱质每惭经史富，多情应念语言深。山中二月桃花发，无限春晖寸草心。
子贤兄赐诗兼柬谨依韵和谢并述近况呈诸兄一笑 其二,元末明初,赵汸,朴学常忧岁月侵，空山渐喜断追寻。路穿芳树飞红雨，门掩疏篱护绿阴。淡泊过从元有道，寻常酬对不须深。春来处处闻啼鸟，白日青天万古心。
子贤兄赐诗兼柬谨依韵和谢并述近况呈诸兄一笑 其三,元末明初,赵汸,偶结茅茨傍绿岑，旧书失忆故温寻。水鸣幽涧疑长雨，日上重岩散积阴。承谢朋来渐相问，每思林密更山深。中宵忽忆奇瓜咏，愧尔高人世外心。
德懋彦明次家兄韵见示再和二章 其一,元末明初,赵汸,长日悠悠望翠岑，敢期胜友复重寻。林端笑语日初上，竹外分携山半阴。性癖自宜机事浅，才疏每愧故情深。危途雨急忧泥滑，肯信禽言漫苦心。
德懋彦明次家兄韵见示再和二章 其二,元末明初,赵汸,尽橐图书上玉岑，小斋终日自幽寻。反关已愧莺迁木，抵掌还闻鹤在阴。俗士天机何浅浅，高人踵息自深深。劳生可愧非吾有，莫负邹公说本心。
代送尚文之句容县教谕 其一,元末明初,赵汸,乡闱试罢綵衣回，仙县吟诗画鹢催。平世漫推文学掾，清时方急栋梁才。绿槐影里琴书静，红杏花边车马来。山近龙盘多暇日，秋高拟上凤凰台。
代送尚文之句容县教谕 其二,元末明初,赵汸,清朝取士野无遗，百里咸誇学有师。才子有为终得意，文翁兴作谩停施。蟾宫桂在宜通籍，泮水芹生且咏诗。闻说经林多俊杰，弹冠拾芥总堪期。
代送尚文之句容县教谕 其三,元末明初,赵汸,秋闱擢秀独青年，未觉南宫进士贤。奉檄自同毛义喜，着鞭从是祖生先。明时俎豆宫墙近，静室金丝学馆联。秋色三茅多逸兴，停云赋就更裁笺。
谢赵公子,元末明初,赵汸,公子才名四十秋，清门自昔重南州。书藏内府连圭璧，剑起丰城动斗牛。春日暖云生玉树，晓天新月堕银钩。珍图不使豪家得，邂逅还容一士求。
黄氏棣华碑,元末明初,赵汸,乔木凋零故国同，黄家兄弟最高风。花间市隐如潘阆，湖上仙居近葛洪。放鹤客稀棋局在，吹箫人远石坛空。棣华原上遗双碣，西蜀文章宋两公。
遣怀寄程明远,元末明初,赵汸,朴学常忧力不胜，朋来共感岁年侵。尘编屡掩成三叹，古调初传每独吟。雁过林中无落影，鹤鸣天际有遗音。河原万折通银汉，不废仙槎自在寻。
感怀,元末明初,赵汸,猫竹墩边径路平，往来犹得傍先茔。青青菽麦心为恻，郁郁松楸眼独明。山接仪型瞻岳峙，水回步履绕云行。当年属望成何事，老大无能泪暗倾。
游富寺源赠任达可教谕,元末明初,赵汸,青山外护大牙衔，中列千峰剑戟攒。红树高原秋入画，苍松出涧晚如蓝。昔人避世今无地，往事伤心兴莫谈。齐鲁烟尘应复息，待君重著广文衫。
次童以清韵,元末明初,赵汸,山城二月百花开，喜代元戎报捷来。县小适逢多事日，时危须仗出群才。乌丝写就云生沼，白纻裁成月满台。为有幽期常极目，晴空双鹤自飞回。
除夕赠倪明善程仲元,元末明初,赵汸,旧交谁可共残编，乱后相逢意惘然。肯伴岁除怜我病，欲传家学识君贤。治身土苴知何晚，涉世风帆愧不前。莫叹长镵逢积雪，清谈相与度新年。
别仲本,元末明初,赵汸,同上危峰雪满衣，云飞川泳总真机。图中太极谈何易，纸上先天理亦微。未达阴阳宁有道，不明悔吝岂知几。敢忧岁晚忘师友，朴学常忧与愿违。
和叶中茂过访见贻四章 其一,元末明初,赵汸,早识长材叹陆沈，逢时况复重南金。少年漫说从军乐，志士常怀报国心。已见奇功书幕府，每传佳句到山林。孤灯偶共抽青简，夜雨寒窗感慨深。
和叶中茂过访见贻四章 其二,元末明初,赵汸,久知富贵等云浮，漫自空山擅一邱。志定不辞沟壑辱，身闲亦抱古今愁。每怜山色频移杖，为惜蟾光独上楼。荷子远来同寂寞，茯苓黄菊总堪求。
和叶中茂过访见贻四章 其三,元末明初,赵汸,山阁初成景物新，况逢好友赋诗频。丹霞射牖迎初日，清露沾衣望北辰。野客过从无俗虑，林僧谈笑总天真。昔人乐处吾何有，千仞峰头自在身。
和叶中茂过访见贻四章 其四,元末明初,赵汸,材如樗栎敢求知，况是经年值乱离。朝市岂无心似水，山林皆是命如丝。田间植杖躬耕乐，雪后提竿独钓奇。久矣忘怀同木石，故人不用苦相疑。
屏山即事时周明府来访,元末明初,赵汸,地近仙岩日自长，短墙时度竹风凉。楼头古木禁秋雨，槛外危峰倒夕阳。高榻坐闻金奏响，小桥行近翠盘香。清谈况复陪贤达，始信他年未易忘。
次韵答尚文,元末明初,赵汸,论交有自岂相违，雨雪宁辞款素扉。每恨常流轻造化，故将苦语辨危微。道通天地元非物，德合诚神始见几。恐负初心惭俊杰，一箪甘食故山薇。
题黟县舒仙翁东岩隐处,元末明初,赵汸,仙家楼观倚崔嵬，万仞峰头一径开。阴壑每防雷电起，夜坛静看斗杓回。祗应跨鹤云中过，尚想吹箫月下来。远望平原秋树短，累累荒冢漫兴哀。
丙申冬游黄山,元末明初,赵汸,束缊迎门月堕初，同来有客共艰虞。几年避寇今无地，何处诛茅可结庐。雪虐风饕樵客路，山囚濑絷野人居。一箪肯许同栖息，寂寞残生不愿余。
游浮溪,元末明初,赵汸,剪刀峰下浮溪路，昔隐仙成谩不开。树古根柯皆铁石，水清沙砾尽琼瑰。坛空代远鹤时至，地僻山深人鲜来。远外旌旗犹满目，结茅无分又须回。
赠推命焦月岩,元末明初,赵汸,孛送水迎仍值箕，奎躔火日竟何为。祗应少日怀经济，垂近中年迫乱离。至乐每从天外得，长生难向命中期。藏书避地俱无计，祸福烦君仔细推。
次韵成大用推官黟县即事,元末明初,赵汸,无复居人接近郊，空余白骨没青蒿。旌旗蔽日军容壮，营栅排云地势高。败屋毁垣迷故邑，小溪春涨入空濠。浮邱近有黄山约，千斛松肪可酿醪。
次韵谢成府推见赠,元末明初,赵汸,名途早日号清修，尚尔祥刑佐一州。几处干戈犹扰扰，百年襟抱自休休。时平风物应难见，岁晚功名或可收。闻道朝廷思用老，苍颜云鬓侍宸旒。
寄别叶宗茂,元末明初,赵汸,交旧相看不忍分，此生真合断知闻。坐中总是江南客，幕下谁空冀北群。数口完归良细事，百年多病等浮云。由来匡济须人杰，莫把虚名误使君。
题九龙庵新楼,元末明初,赵汸,楼观凭虚倚玉台，远涵空翠绝浮埃。璿玑宵转星辰近，沆瀣朝盈户牖开。雷劈苍崖龙起立，风翻碧海鹤飞回。仙家自信春长好，应笑胡僧辨劫灰。
与叶宗茂游山村,元末明初,赵汸,村南村北春事幽，故人乱后得追求。仓惶屡作经年别，邂逅能无一日游。丁令归时空遗恨，虞卿隐稳不须愁。卜居共爱清溪好，先向沙边具小舟。
非士非农,元末明初,赵汸,岩石萧条井邑墟，名山何处可藏书。神伤乔木高风里，日乱荒榛细雨余。卖药有人知姓字，灌园无力任耕锄。敢逃非士非农诮，会跨琴高赤鲤鱼。
秋兴 其一,元末明初,赵汸,多难逢秋易感伤，萧条忽觉近重阳。荒村风雨行人少，故里烟尘病日长。太史藏山书未就，少师入海梦难忘。愁极每疑彭泽令，便将何道出羲皇。
秋兴 其二,元末明初,赵汸,山寒拟欲傍阳冈，病骨惊秋怯夜长。归去已无扬子宅，乱来难觅郑公乡。有生宇内孰非寓，永死人间何处藏。木落天高无雁过，闲思往事立苍茫。
代书戏答友人,元末明初,赵汸,莫怪端居傍友生，苍黄逃难各身轻。浮云枯木岂相恋，北斗南箕空有名。金谷危楼多薄命，玉川破屋最高情。蠹鱼寂寞翻长夜，银烛谁家笑语声。
月潭雪中,元末明初,赵汸,烟雾空濛雪满山，溪行清绝不知寒。披云钓艇游仙去，激水风轮入画看。野宿遗黎兵后泣，宵征武士道傍餐。多愁多病谁知者，强对清尊一破颜。
赠曹元达子,元末明初,赵汸,故人别我今几秋，见尔难禁双泪流。一家寄食悲南国，千骑摆麾雄北州。转战不知何处在，相逢未拟此生休。清门生理依诸舅，长大废书吾漫忧。
阆山香岩院,元末明初,赵汸,千峰四面碧参差，十顷水田展玉池。下界风生尘似海，半山云合雨如筛。雷师降笔留丹篆，佛祖开基见白龟。宝殿重新煨烬后，可怜无处觅残碑。
次韵答王伯修见寄 其一,元末明初,赵汸,万壑千岩一径幽，烟霞烂熳不须收。檐当雪瀑疑无夏，窗近风林欲借秋。钟鼓有人迎海鸟，江湖无地著沙鸥。方平近约来相访，听彻箫声月满楼。
次韵答王伯修见寄 其二,元末明初,赵汸,数间茅屋倚巑岏，莫道天宽地亦宽。孙子啸余山寂寂，阮生哭后路漫漫。扶摇万里非吾事，栖息一枝聊自安。羡尔龙潭宾主好，牙签插架日同看。
赠汪仲鲁,元末明初,赵汸,短语长言总勿疑，相交动是隔年期。坐来竹雨初晴定，看到松云欲尽时。雪后孤芳谁复惜，空中灵响妙难思。山花满眼春将半，莫厌从容步履迟。
阆峰秋兴,元末明初,赵汸,岭峭崖倾径往还，药囊书卷一窗间。神鸦喜日朝争树，山鬼依人夜撼阛。露重无霜林果熟，云凝不雨洞雷闲。莫嫌岩穴多殊异，天遣沈疴此闭关。
除夕,元末明初,赵汸,守岁虽名岁不留，停杯谩与数更筹。艰危作客岂今夕，隐约依人非昔游。乱后亲交难会合，春来书札莫沈浮。开怀预卜风光好，随处莺花得自由。
省古逸汪先生墓,元末明初,赵汸,百年高兴太平时，丧乱空余死后悲。烟草已墟颜氏巷，云山犹写杜陵诗。饮冰食蘖老逾壮，锻铁椎金幼已奇。赖有诸孙营葬地，清风谁镌首阳碑。
病中谢伴友,元末明初,赵汸,畏客山僧忽若惊，松门下马雨初晴。谩求衰病端何用，谁使迂疏浪得名。慷慨请行知雅意，从容排难见真情。风波况是同舟日，伐木宁教愧此生。
谢王伯睿郡丞,元末明初,赵汸,悠悠伏枕忽心惊，好是灵乌报晚晴。谢客奉书来隐逸，令人致死薄虚名。已知苦节能行义，敢惜浮华不及情。邂逅识君能恨晚，输君临难若平生。
送程明远归,元末明初,赵汸,一百五日客欲归，别君谁怜吾事非。泪随流水依山去，眼散落花作雪飞。溪谷春深惟草树，郊原日暖自烟霏。松楸在望身匏繫，青壁无缘一径微。
节日卧病和元忠 其一,元末明初,赵汸,一百五日谁与期，凄风苦雨不愆时。桃花乱飞流水急，鶗鴂忽鸣芳草萋。春尽可堪寒作恶，愁来偏与病相宜。已将梦幻观人世，莫向亲交怨别离。
节日卧病和元忠 其二,元末明初,赵汸,一百六日谁与游，残花满地意如秋。病意愔愔慵把卷，春寒漠漠怯登楼。鹃声似挟生前恨，蝶舞曾忘梦里愁。怪得羽人超世外，海中原有凤麟洲。
寄朱先生允升,元末明初,赵汸,先生诗教世所慕，闻道书成思服膺。将军枉驾可相见，庞老入城知不能。山林九鼎士轻重，宇宙六经时废兴。我欲登门行复止，新愁旧病巧相仍。
都谏汪公即席用朱先生韵赐诗依前韵和谢之,元末明初,赵汸,皇华屡重轺车选，能赋况当英妙年。霜木晨星交有道，金芝玉树睹争先。已观淮海同归德，未必江湖别有天。此去山中应可隐，陈编重理获麟前。
省朱文公官坑祖墓,元末明初,赵汸,攒簇千峰一嶂开，乾坤间气此胚胎。百灵受职环真宅，五纬回光拱夜台。鲁国共悲祠庙毁，闽关不见子孙来。干戈未息诸生老，独抱遗书咏七哀。
次韵谢朱伯初惠橘 其一,元末明初,赵汸,溪上山中两绝尘，惟应黄绮最相亲。治生每愧奴无木，行酒空闻脯有麟。丹实结容朝得句，锦囊驰赠座生春。年年移作朱门供，谩想山林色正匀。
次韵谢朱伯初惠橘 其二,元末明初,赵汸,病骨逢秋怯早凉，登高无分伴徜徉。忽惊风雨重阳近，自觉山林引兴长。嘉果年年劳远赠，新诗字字写幽香。何如四老无名姓，千古商山有耿光。
读宏斋遗藁,元末明初,赵汸,村馆文场迹已陈，时妆不入白头新。梧翁去后情怀落，虚叟归来感慨频。故国神游身似客，荒村梦断孰为邻。已知消长从来事，安得机谋恐胁人。
赠德懋赴乡塾因怀尚文,元末明初,赵汸,篮舆晓过悠然阁，杨柳依依士塞门。此日端居先业在，当时避地几人存。扁舟夜雪须乘兴，锦里烟尘正断魂。尊酒喜君文会近，莫轻一技好重论。
次陈先生韵 其一,元末明初,赵汸,十年寝瘵负遗经，羞见生朝客满庭。谩灼膏肓驱二竖，懒从磨蝎问三星。病逢竹叶疑无分，老插花枝亦暂馨。安得如翁耆且逸，尊前长对舞衣青。
次陈先生韵 其二,元末明初,赵汸,学传东阜旧家声，稷下兰陵独老成。前辈仪刑观晚节，后生狂狷异中行。童颜肯信童心在，鹤发偏宜鹤梦清。吾郡斯文应不坠，藤溪溪上月常明。
赠程仲本游齐云岩,元末明初,赵汸,君去齐云莫漫回，好依仙境结灵胎。山开宫观疑金阙，云捧香炉出玉台。羽化有缘天上去，神游还向世间来。臞儒自昔居山泽，坐老尘凡空自哀。
代赠郑士恒卜居灵山,元末明初,赵汸,一榻高悬入翠微，故人情重不相违。烟霞烂熳新樵径，水石荒凉旧钓矶。灵草飘香林有主，金炉分焰座生辉。神仙自在人间世，曾约秋清款素扉。
寄寿王总制,元末明初,赵汸,西征千骥筦秋云，父老壶浆昔迓迎。闻道山阴空返棹，恒应河内合留君。酒倾练带来称寿，碑压花屏待策勋。但愿福星长在郡，春生四野乐耕耘。
次陈实卿韵,元末明初,赵汸,麟出非时祗漫伤，书成世乱孰为祥。石盘穿透能辞钝，宝藏尘埋自发光。千载有人非晚遇，名山何处可深藏。流传未广惭推予，酱瓿谁家正倚墙。
筑室次陈实卿先生韵,元末明初,赵汸,烟销甲第是豪奢，苟美蜗居岂尚华。扬子苦贫犹有宅，杜陵遭难久无家。续将貂尾元非旧，拆补天功岂有涯。追远敬宗惭未就，新诗合与广筵誇。
送杨希武参政行省山西,元末明初,赵汸,嘉谟硕策合居中，出入宣劳属望隆。才驾六轺归蓟北，还飞双旆去河东。晋侯旧赐提封远，汉相新瞻礼秩崇。廊庙待公归补衮，边陲暂遣播皇风。
送汪朝宗参政行省陕西,元末明初,赵汸,清忠自合侍宸旒，方面频看寄远猷。西迈新闻分陕重，东归共识相齐优。藩垣势合雄图遂，竹帛功成壮志酬。回首蓬莱云海上，金陵千古帝王州。
送蔡齐贤参政行省福建,元末明初,赵汸,近臣持节镇闽中，藩府东南控制雄。率土已归新版籍，济时还属旧勋庸。天开百粤蛮烟晓，地接三山海日红。圣主宵衣勤政理，太平思与远人同。
息交亭,元末明初,赵汸,久病形骸日觉非，杜门真与故交违。已无筋力供迎送，岂有文章更发挥。多难钟情宜绝物，残年顾影合知几。寄言返棹山阴客，鹏鴳逍遥共一机。
次韵戏答留题东山者,元末明初,赵汸,诗翁扶醉上危巅，得意留题拂短垣。嗔喜未忘春梦后，是非犹记劫灰前。弓刀几处排坚阵，风月何人共小轩。失脚黄尘应有恨，元龙终不羡求田。
唐伯庸以诗谢作读书林记次韵答之,元末明初,赵汸,廛居原不见纷华，矮屋疏篱只一家。雪后松筠初换叶，春深桃李自开花。读残青竹无人到，览罢黄庭日已斜。此道近来成寂寞，似君端合向人誇。
邻翁,元末明初,赵汸,世乱云浮薄，年荒虎迹多。邻翁近相戒，日暮少经过。
咏蟋蟀,元末明初,赵汸,赤翅晶荧何处归，秋来清响傍庭闱。莫言微物无情意，风虎云龙共一机。
陪程仲本借馆杨居士宅雨后登芝山赋,元末明初,赵汸,道人居处若云浮，枯木偃蹇忘春秋。西山雨后见红日，芳草长林自牧牛。
山间杂题,元末明初,赵汸,外合中函四顾平，大明东出月西生。莫言直上难回首，千仞峰头踏地行。
游小溪浙源山中,元末明初,赵汸,旧游何处觅苔矶，水涸山童事事非。忽到小溪深树侧，鸳鸯惊起逐群飞。
次韵鲁斋登高山见寄,元末明初,赵汸,山上元来更有山，梯云拾级不辞艰。五车合着烟霞外，三尺潺流水石间。
读唐人诗,元末明初,赵汸,悲秋才罢又伤春，洛浦迷魂泽畔身。尘事转头都是梦，总将哀怨属何人。
读宋人文,元末明初,赵汸,六经明晦总关天，白首穷经续断编。石介不生王令死，荒郊古冢鬼谈玄。
山居杂题 其一,元末明初,赵汸,山高结茅不厌低，山下如今路已迷。新月夕阳都不管，晚来愁绝数峰西。
山居杂题 其二,元末明初,赵汸,高枝密叶一时空，倚杖沉吟落木中。乱后山居无纪历，偶来林下见西风。
送金元忠赴程鲁瞻家塾兼寄鲁瞻,元末明初,赵汸,古阆山高剩蕨薇，与君同隐惜君归。桑榆逐煖空匏繫，百里层霄看鹤飞。
刘敬思邀访南屏隐者莫景行同游南山,元末明初,赵汸,闲思水乐访深幽，清浅还登泛月舟。欲与西湖添胜迹，南屏老子最风流。
题澄心亭,元末明初,赵汸,亭中客去日西沈，云净天空月影临。万籁无声群动息，千山一色静高深。
次韵答何判簿见寄 其一,元末明初,赵汸,红光犹在斗牛间，未斸龙泉岂遽还。金马玉堂随世换，清风明月几人闲。
次韵答何判簿见寄 其二,元末明初,赵汸,少驻沙边载月舟，依依父老话平畴。霜清木落山容净，三十六峰浑是秋。
松风慢 代送吴德夫衡阳巡检,元末明初,赵汸,溪亭春晚共离觞。何许是衡阳。香罗初剪征衫好，东风里、快马轻装。市远擘张闲暇，年丰虎落相羊。苍梧云尽暮天长。山色似吾乡。莺啼绿树飞红雨，三千里、处处耕桑。说与年年归雁，重来应念潇湘。
秋词,元末明初,王逢,香散天街静玉珂，露台风殿夜如何？星从河汉淡中落，秋在梧桐疏处多。鸾影不曾离宝鉴，蛛丝先已缀金梭。君王茧馆询遗事，却拟鸾车共载过。
题薛兰英、蕙英《苏台竹枝词》 其二,元末明初,杨维桢,难弟难兄并有名，英英端不让琼琼。好将笔底春风句，谱作瑶筝弦上声。
雪巢为张子玄道士赋,元末明初,王翰,团团茅盖一巢轻，雪满千山虚白生。象外乾坤还太古，望中楼观尽通明。云藏宿鹤浑无迹，水落长松暗有声。人在空寒最高处，羽衣瑶佩不胜清。
李征君将还扬州因言沈郎官在吴下赋此以寄,元末明初,倪瓒,二月桃始花，淮南客还家。阶前疏雨落，堂上春衣薄。为言沈约在吴中，玉壶青丝酒如空。春风相过蕙草绿，芳菲满堂乐未终。
和吴正传五台怀古韵 其一 姑苏台,元末明初,金涓,阖闾城畔姑苏台，百花洲上千花开。笙歌半空晓未绝，一声落月啼乌来。蛾眉颦翠愁如簇，空捧春娇在心曲。沧江罗网纵鲸鲵，碧瓦丘墟走麋鹿。悽烟惨日潮生处，怨满鸱夷犹不悟。甬东东海不可栖，剑光夜冷吴山路。
和吴正传五台怀古韵 其三 朝阳台,元末明初,金涓,楚王昔日游台上，前望巫峰近相向。青枫锦石丛古祠，暮雨朝云依叠嶂。蔓花古木多春寒，翠帏仙佩非人间。神功治水佐禹迹，至今石刻巍如山。词臣错写高唐赋，刚道朝云梦中遇。千尺黄湍洗不清，水声犹望台前怒。
和吴正传五台怀古韵 其四 黄金台,元末明初,金涓,昭王有志兴宗社，厚币卑辞礼贤者。郭君一语捐千金，国士争趋骈驷马。燕台计议皆英豪，齐人蹴踏犹儿曹。三军旗帜白日动，半空剑气青云高。乐生既去士亦少，回首春风长芳草。火牛遂复七十城，恨满台荒天地老。
和吴正传五台怀古韵 其五 戏马台,元末明初,金涓,将军逐马关中来，神威掠地风云摧。鸿门舞剑成敌国，彭城衣锦空登台。驰下汉军何披靡，垓下楚歌相应起。山河百二几诸侯，子弟八千无一骑。古来天下谁英雄，荒台老树悲秋风。符命合归赤帝子，项伯不忠范增死。
和杨仲齐韵 其一,元末明初,金涓,光明清绝地，物色藉诗描。野鼠拱虚穴，山蜂归早朝。闲庭翻芍药，枯木引陵苕。鼻观香风入，移时独未消。
和杨仲齐韵 其二,元末明初,金涓,云峤无荣辱，林泉得浸淫。瀑飞晴雨散，风奏晓龙吟。大叶长茎菋，枯枝老树林。吾行忽过此，殊喜得幽寻。
和杨仲齐韵 其三,元末明初,金涓,渴饮空中露，饥餐石上霞。夜茶烹玉液，春酒酿松花。自谓得仙术，不知老岁华。请看梳栉处，斑白照窗纱。
和杨仲斋韵 其四,元末明初,金涓,溪行欲假履，云坐不须冠。树密一天小，楼高六月寒。袈裟憎客至，魍魉喜人看。惟有松无意，风来即奏弹。
自述,元末明初,金涓,疆埸正多故，山林成久留。据鞍皆战马，扣角且歌牛。清德交游冷，光明诗思浮。从今脱尘浊，自可鄙公侯。
春兴 其一,元末明初,金涓,菜甲时堪摘，柴荆昼不开。凿渠通水道，度地觅花栽。旅食凭儒术，春愁仗酒杯。却憎尘世薄，徒尔暂徘徊。
春兴 其二,元末明初,金涓,落落相如志，悠悠王粲悲。乾坤犹甲胄，耕凿且年时。伐木开新径，引泉添小池。个中非所适，排闷且裁诗。
春兴 其三,元末明初,金涓,草阁成迁次，春来景物新。杖藜时野外，把钓即溪滨。夜雨桑麻足，东风草木匀。关河阻南北，何处问通津。
秋夜,元末明初,金涓,四望秋无际，凭栏夜未央。星榆晴舞叶，月桂冷飞香。人澹琴心苦，林幽鹤梦长。此情当此夕，谁肯赏凄凉。
江村,元末明初,金涓,寂寂江村路，轻烟晚自生。远峰晴有色，独树煖无声。渚鹭行看水，溪鱼卖入城。孤舟人不渡，两岸夕阳明。
钱塘行在,元末明初,金涓,凤舞龙飞处，寒烟半野蒿。地卑东海近，天远北辰高。来往春秋燕，盈虚日夜潮。老僧年八十，对客话前朝。
伍员庙,元末明初,金涓,东出昭关日，仓皇去路遥。渔人怜赠剑，市吏识吹箫。楚郢鞭荒墓，吴江起怒潮。因思臣子节，千古一魂消。
舟次渔浦,元末明初,金涓,双溪东入浙，终日坐危舟。流水远明目，小篷低压头。烟村鸦入暮，江国雁宾秋。一片凄凉景，安排独客愁。
浙江晓渡,元末明初,金涓,片帆风力饱，凉气碧飕飕。江阔欲沉雁，天空惟见秋。渔歌闻四起，人影在中流。隔望秦峰出，东南第一洲。
雨后书怀,元末明初,金涓,畏俗久不出，其如此意何。鬓毛诗白尽，山色雨青多。曲偃行蛇草，圆生浴鸟波。与谁专一壑，同和采芝歌。
康湖山居,元末明初,金涓,康湖环十里，半世乐吟身。白屋居寒士，青山是故人。松多天不暑，瀑近地无尘。颇得渔樵趣，生涯日又新。
送人回剡,元末明初,金涓,华川游未遍，又作剡中游。诗海珊瑚月，书田苜蓿秋。行山时借屐，访雪夜乘舟。别后怀人处，清风独倚楼。
别徐处士归严州,元末明初,金涓,浙水连天白，轻帆带雨飞。榻悬高士去，钓在故人归。秋尽雁初过，江空鱼正肥。君如招伴隐，我正欲相依。
别友人归衢,元末明初,金涓,烂柯山下路，猿鸟待多时。今伴少微隐，何愁太史知。葛陂龙化早，辽海鹤归迟。为问山中叟，如今几局棋。
送友晓发赴北,元末明初,金涓,荒鸡三唱后，河汉正西流。太白孤星晓，中华大野秋。树低江郭远，风急草烟收。此去金台上，观光乐胜游。
客中与友人言别,元末明初,金涓,同是婺中人，情亲若弟兄。客边今识面，诗上已闻名。驿柳分春远，山花照晚明。相逢即相别，流水几多情。
旅怀,元末明初,金涓,江湖为客久，归计与谁论。春色草无路，雨声人闭门。薄衣知酒煖，病眼觉灯昏。蜀水家边景，连宵役梦魂。
江楼有见,元末明初,金涓,睡起无忙事，寒多不下楼。橹声和雁去，江影照人愁。山碧云初晓，林红叶正秋。琴书无恙否，我欲问归舟。
山园即事,元末明初,金涓,暖日丽亭台，山屏四面开。与谁行乐去，有客伴吟来。凤舞摩挲竹，龙蟠屹崛梅。春风似相识，终日共徘徊。
自述,元末明初,金涓,索居三十载，一砚铁穿磨。学浅非时用，人生奈老何。竹房来暝早，花坞聚春多。静坐无余事，门前水自波。
次杨仲齐韵 其一,元末明初,金涓,端坐无时事，春秋读圣经。逐风惊退鹢，陨石看飞星。自谓心将愦，何期眼倍青。获麟应绝笔，三叹动虚灵。
次杨仲齐韵 其二,元末明初,金涓,空谷开云叶，清池曳水衣。阶苔扫不尽，山果摘还稀。长啸妨僧定，徐行看月辉。狝猴庭下过，扰乱静中机。
次杨仲齐韵 其三,元末明初,金涓,书巢何所有，香缕散纷纭。明月将梅到，虚楼看夜分。僧归惊卧犬，锡落破层云。语及外间事，令人不敢闻。
村居,元末明初,金涓,荒草无行路，人家隔小溪。雨多岚气重，石少水声低。病鹤依松立，寒鸡傍砌啼。近来浑懒动，静处欲幽栖。
对客,元末明初,金涓,对客谈清话，相忘酒一壶。吟肠倾大白，醉额岸轻乌。午饤新齑韭，秋厨活脍鲈。明朝重有约，一笑过康湖。
乱中自述 其一,元末明初,金涓,汩汩兵犹竞，凄凄兴莫赊。娇儿将学语，稚子惯烹茶。乱后添新鬼，春归发旧花。十年湖海志，羁思满天涯。
乱中自述 其二,元末明初,金涓,幽居邻水竹，避地独柴门。白日琴书净，春风燕雀喧。看山频矮屐，适兴任芳樽。天地军麾满，诗成自朗吟。
乱中自述 其三,元末明初,金涓,园林春已半，茅屋日初长。水动鱼儿出，花飞燕子忙。看云闲坐石，把酒湿征裳。落落当年恨，高歌竟欲狂。
乱中自述 其四,元末明初,金涓,春梦犹为客，题诗发兴清。风帘茅店酒，晴日柳桥莺。亲老频归觐，时危未息兵。况来招隐计，拟问鹿门行。
秋夜有感,元末明初,金涓,苦吟人不寐，中夜启幽扉。明月霜初下，西风叶正稀。家贫豚有子，天冷客无衣。感事忽如梦，孤萤入我帏。
暮秋怀归,元末明初,金涓,西风三径菊，秋晚正花开。家远书难寄，天寒雁未来。青山如旧识，白眼妒奇才。遥忆浯溪路，年年长绿苔。
用仲敬先生折桂韵,元末明初,金涓,金印悬腰不用黄，丹溪垂钓亦何伤。舟移鹭点青山破，笛弄梅飘白雪香。月里版图窥窄窄，望中鸿鹄去茫茫。萧曹不是逢隆准，未必姓名千载芳。
夜宿青陂,元末明初,金涓,为爱青陂甚潇洒，二三杖屦乐徘徊。道人棹雪今何在，野老牵衣不放回。别坞犬声风送至，谁家梅影月偷来。卜邻若许成茅屋，日种芝兰千百栽。
用前韵复春谷道人,元末明初,金涓,春谷无尘宜笑傲，蜀山有路可徘徊。蛟龙得雨翻犹卧，雕鹗横秋又早回。放艇几同渔父去，看棋时许野樵来。洞前更约东风转，仙李碧桃随意栽。
用杨仲章兵字庐字韵 其一,元末明初,金涓,林森剑戟立天兵，不碍琴书嘉遁情。李愿钓鲜情自逸，谢安补屐兴何清。岩房罢磬销香篆，石壁题诗纪姓名。我欲相从无羽翼，秋风鸡黍约佳盟。
用杨仲章兵字庐字韵 其二,元末明初,金涓,不向人间结草庐，任他城市务赢余。饱餐薇蕨泉中水，过眼牙签架上书。岚气著窗云影过，钟声入梦曙光初。高居自与禅机会，何害门稀长者车。
山行,元末明初,金涓,望望峰峦紫翠凝，杖藜补屐谩登登。樵歌谷静声相荅，雨霁林香气欲蒸。行乐可无诗似锦，从容那用酒如渑。何当摆脱尘中虑，许我移家共作朋。
寄许存仁存礼 其一,元末明初,金涓,金华有客负材丰，搜抉神奇夺化工。爱酒何殊陶栗里，隐居真似陆龟蒙。欲知晴日莺花处，尽入新诗品藻中。江汉夕烽然未息，莫将心事较穷通。
寄许存仁存礼 其二,元末明初,金涓,年来无事学休粮，蜀墅溪头有草堂。几度瞻云思棣萼，清宵看月坐藤床。侵晨处士烟霞疾，惭愧才人锦绣肠。樗散声名甘寂寞，从教诗句只寻常。
寄友人宋邦彦,元末明初,金涓,故人别后见尤难，彼此诗盟尚未寒。宁暇对床论契阔，漫劳折简报平安。春山裂竹愁如海，流水落花红满滩。九十春光都过了，诸君何以罄交欢。
寄胡希颜,元末明初,金涓,伐木有诗谁善赋，嘤嘤唤起远相求。白沙翠竹一村晓，锦树黄花满野秋。雪夜艰难呼桧楫，晴风容易下书楼。独怜浩浩多真乐，不似栖栖蕴积忧。
重游光明寺,元末明初,金涓,梵王宫阙倚崔嵬，积翠缤纷图画开。啼鸟避人穿树去，老僧迎客下山来。裁诗石径书青竹，散发云林卧绿苔。自识个中幽兴熟，杖藜何惜重徘徊。
送李子威之金陵,元末明初,金涓,金陵自古帝王州，策马飘然作胜游。一代衣冠新礼乐，六朝文物昔风流。此时送别诗盈轴，何处相思月满楼。若见潜溪宋夫子，勿云江汉有扁舟。
秋兴,元末明初,金涓,摇落频惊节序催，乱离怀复向谁开。江山滚滚红尘暗，霜露凄凄白雁来。雄剑醉提时慷慨，矮衣屡舞起徘徊。近闻幕府征豪杰，当代谁为济世才。
题杨伯容竹居,元末明初,金涓,最爱君家竹居好，秋花锦石相新鲜。窗前读易无俗子，林下置酒多才贤。宝鸭昼焚香满室，铁笛夜吹声在天。安得卜邻近左右，与君日日谈诗篇。
送杨仲齐之武川训导,元末明初,金涓,闻道琴书行有日，临岐送别意何如。蒲萄酒美杯初泛，杨柳条新叶未舒。春入杏坛朝鼓瑟，雨余芹泮水生鱼。定知别后遥相忆，毋惜频频远寄书。
春暮客中述怀,元末明初,金涓,幽窗寂寂问音疏，牢落干戈且读书。芳草王孙归未得，青春客子意何如。花残树底园收果，水落溪头人买鱼。为问纷纷当路者，飞腾还肯顾蟾蜍。
会胡原道冯原辅溪饮,元末明初,金涓,溪流一曲石为城，中有回澜分外清。金盏萦纡天上泛，玉盘宛转镜中行。日高松影侵衣碎，风绽杨花落帽轻。我辈固知文字饮，凤笙龙管向谁鸣。
野步有感书寄城中黄上舍,元末明初,金涓,新晴野步踏青晖，万绿枝头可染衣。流水小桥通野涧，斜风飞絮点苔矶。春归别驾凭谁管，儒负虚名与愿违。惆怅年华更迭易，达人何事不知机。
喜雨寄杨伯容,元末明初,金涓,江城晓夜雨浪浪，并作芳斋六月凉。倚杖出门田父乐，题诗呼酒野人狂。不愁战地多兵甲，遂喜丰年足稻粱。问讯草玄亭上客，竹林疏簟梦秋光。
赠术士吕公,元末明初,金涓,短褐垂纶已十载，柴扉筚窦即湖边。年来出处常存道，身外功名懒问天。造次可无诗入圣，相逢还有酒为贤。虎头燕颔君休论，好向山阴买钓船。
自叹,元末明初,金涓,雀声催我过湖西，日暮归来看药畦。耄老不思安乐土，问人何处托幽栖。白云出岫心何在，仙鹤离巢树欠低。携取琴书便归去，奚烦更待杜鹃啼。
赠陈仲玉本学教谕致仕,元末明初,金涓,听雨芹池二十年，如何一旦捲青毡。陡令猿鹤生秋怨，高枕琴书且昼眠。诗为懒题闲木笔，饭因不足羡苔钱。石田茅屋华川曲，从此挑灯绣佛前。
清德晚归,元末明初,金涓,酒留诗恋意迟迟，回到中途已落晖。小蹇引秋行落叶，老渔隈冷坐危矶。山间明月随人出，松外闲云伴鹤归。试问夜深何处宿，欲从山下扣禅扉。
方学士招饮不赴,元末明初,金涓,我在林间鹿与群，君为天上玉麒麟。莫将綵树灯前酒，来醉梅花月下人。白屋不生三阁梦，青山那识五陵春。行吟每到看松处，自有渔樵作主宾。
小斋,元末明初,金涓,世道非时懒屈人，小斋容膝且安贫。河图不出空歌凤，鲁史将终遇获麟。云掩松窗低结暝，水行花径曲流春。近来颇得幽闲趣，几夜青山入梦频。
秋江话别,元末明初,金涓,别酒相倾别泪流，江流亦不为君留。片帆今夜人何处，明月满天谁共楼。一雁叫霜红入叶，十年为客白侵头。莫嫌归计多萧索，三径西风菊正秋。
送杨学谕还浦江,元末明初,金涓,萍迹相逢又一年，小楼情味共凄然。半窗灯影看书坐，四壁秋声听雨眠。浦汭暮云迷去雁，樵溪春水忆归船。重游莫负华山约，须趁梅花早著鞭。
赠王隐君叔诚,元末明初,金涓,投老江湖作隐君，凤来龙去绝无闻。孤山梅近闲吟月，九里松深稳卧云。书屋几番留鹤守，钓矶一半与鸥分。摛文染藻风流处，可似兰亭王右军。
送张学谕归三衢,元末明初,金涓,稳泛灵槎访斗牛，未容归伴赤松游。莼鲈此去无千里，鸡黍相期在几秋。瀔水月寒梅入梦，绣湖烟澹柳分愁。春风莫问田园计，须趁功名在黑头。
金华史学录回永嘉雁荡,元末明初,金涓,青衫洗尽泮宫尘，三载琴书又问津。海阔正怜鸿去远，山深须遣雁来频。沈郎风月诗俱瘦，谢老池塘草自春。莫笑广文官独冷，长安一日看花人。
赠星命周云峰,元末明初,金涓,元是濂溪别一峰，苍寒高卓五云中。中藏月窟无人到，试蹑天根有路通。绝顶阴晴分上下，半空星斗绕西东。我来欲问元元理，吹起扶摇九万风。
送金华应学录回天台,元末明初,金涓,华发青衫寂寞官，泮芹香煖客毡寒。仙源久忆胡麻饭，书馆羞餐苜蓿盘。洞里碧桃春自醉，楼前明月夜谁看。好风若有西来便，愿写相思寄彩鸾。
送东阳杜佥宪之河南,元末明初,金涓,玉堂学士草堂仙，济世英才间世贤。忧国正操言事笔，移官又买载书船。风抟渤澥三千水，云拥蓬莱尺五天。更到凤池春好处，紫微香煖御炉烟。
悼开元洞天沈羽士,元末明初,金涓,隔世仙灵不可招，柳烟愁锁赤阑桥。苍蛟有血遗金剑，丹凤无音卧玉箫。洞冷石墟云气湿，树枯雷剥火文焦。旧时风月今何在，空见芳园长药苗。
三访僧潜谷不遇有诗谢予就韵以荅,元末明初,金涓,槁木心形大雅姿，我求相见话襟期。三生石上寻盟久，一片云间识面迟。梅下有童空放鹤，屋边无竹可留诗。因知雪夜人回棹，岂是无心顾少微。
送僧归天竺,元末明初,金涓,锡影孤飞下十峰，定知分住翠芙蓉。岩云晓伏参禅虎，溪雨晴收入钵龙。香洗供花吟对月，清浮谈麈坐依松。我来欲遂林泉约，金碧楼台第几重。
送杨志仁之浙西佥宪,元末明初,金涓,玉骨秋神铁石心，风流如此世无群。乾坤千古有清气，河岳一时生白云。蚌腹月明珠迸彩，凤毛春暖锦成文。此行别有调羹信，湖上梅花为报君。
雪霁偶作,元末明初,金涓,无事身闲睡起迟，开门天霁已多时。村醪待热未红火，野客忍寒先白诗。冰照梅花微有影，雪摧松树半无枝。笑呼稚子邻家问，昨夜鱼归未卖谁。
自述,元末明初,金涓,独倚层楼眼界宽，天风吹湿到阑干。惊人好句愁中得，济世方书病后看。庭树雪崩时一响，瓶花冻合夜多寒。江南景物今凋弊，谁想苍生望治安。
分韵得春字,元末明初,金涓,分得新题赋未成，暖风香散玉炉尘。楼台无月不宜夜，天地有梅先得春。世路近年难独客，好山随处著闲人。何如寄傲南窗下，学戴渊明漉酒巾。
夜泊兰江,元末明初,金涓,江山历朗雪初融，坐见宵分碧落空。世景固知光霁少，人生多在别离中。影随月下成三友，春到梅边第一风。此夕此情聊复醉，马蹄明日又西东。
秋日山中,元末明初,金涓,不记秋风几日晴，偶来林下见云生。野梧半脱无多影，山雉惊飞忽一声。短锡引船僧渡水，小舆联担客归城。溪头听得渔翁说，近日前村酒价平。
秋日客中,元末明初,金涓,久客归来静闭门，秋风落叶自纷纷。夜来一煖做成雨，早起满溪流出云。山色祗宜闲里看，雁声那可客中闻。黄花开遍归无计，吟老秋光又几分。
富阳舟中,元末明初,金涓,终日推篷对酒杯，渔郎隔浦棹歌回。路旁古屋无人住，山下疏梅独自开。几处汀洲分雁下，满江风雨送潮来。白头篙叟休相促，明日天晴上钓台。
城中归志喜,元末明初,金涓,城郭多时得一归，小园幽馆雅相宜。种荷池暝便鸥睡，储粟瓶空虑鹤饥。两屐苔痕人立处，一轩秋影月来时。静中自得其中理，此意无人会得知。
晓发金华,元末明初,金涓,一带寒林古木齐，濛濛山色乱云迷。沿村问酒难寻店，隔岸呼舟欲渡溪。夜雨草深蛙鼓闹，晓风花落子规啼。可怜客路多岑寂，何处垂杨驻马蹄。
村舍,元末明初,金涓,几村桑柘远相连，村北村南小渡船。茅屋有缘临水住，闲身无事看山眠。孤林欲暮鸦争树，一雨及时人种田。昨夜邻翁喜相报，今年依旧是丰年。
山庄值岁暮,元末明初,金涓,坐久那能笑口开，篆烟烧尽石炉灰。山厨度臈贫无肉，茅屋逢春富有梅。冻鸟缩身依雪立，饥驴直耳望人来。窗前更展离骚读，消得茶瓯当酒杯。
客中寄丁景行,元末明初,金涓,半生书剑惜分阴，谁想飘零素发侵。朋社有盟鸥聚散，客乡无信雁浮沉。潮回断岸沙痕浅，月落幽池树影深。归计未成愁入梦，一灯空伴壁间琴。
春日过绣湖,元末明初,金涓,湖上晴光丽物华，行行幽兴浩无涯。林头新店去沽酒，门外小盆来卖花。天气可非三令节，春风多在五侯家。茅庵兀坐无余事，静看游蜂报午衙。
林下荅王仲实韵,元末明初,金涓,林下黄茅屋数椽，门前流水一渔船。酒怀近日频中圣，诗骨何时可换仙。生计喜添供鹤料，闲身幸结住山缘。客来不话功名事，且诵庄生第一篇。
西湖偶作,元末明初,金涓,见说西湖多胜事，六桥景物似当年。风前杨柳株株活，雪后梅花树树鲜。隔岸飞帘人卖酒，临堤挝鼓客游船。几时遂我穷行乐，载道烟尘祗自怜。
泊钓台,元末明初,金涓,钓台耸插大江头，台下悠悠水自流。交友端居尊黼服，先生高尚只羊裘。空山落日哀猿啸，断岸西风古木稠。极目登楼频怅望，白云飞尽碧天秋。
客中风雨述怀 其一,元末明初,金涓,溪南连日雨昏昏，客况难禁不出门。山岳阴风灵气伏，江湖秋水怒涛奔。乘槎久待无边使，忧国徒怀奉至尊。自起高歌看宝剑，大哉吾道许谁论。
客中风雨述怀 其二,元末明初,金涓,谋生自叹一何愚，弹铗高歌志强舒。江海故人杨得意，风尘多病马相如。买山何处堪归隐，为客经年废读书。溪上晓晴新雨后，且须沽酒慰踌蹰。
望天台,元末明初,金涓,日光红处是天台，万壑千峰紫翠开。沧海波涛时汹涌，琼楼石室自崔嵬。丹邱霞酒凭谁遣，绿水胡麻安再来。东望长歌搔短发，秋风满抱一登台。
病后自吟,元末明初,金涓,地僻柴门少客过，寂寥生计柰愁何。秋来得雨凉偏早，病起缘诗瘦更多。鹤立露枝黄堕叶，鸥飞烟渚翠翻荷。几回梦入江湖棹，笑看云山卧绿蓑。
秋兴 其一,元末明初,金涓,柴扉草阁小溪头，生理萧然只钓舟。鼍吼江湖千里浪，鸡鸣风雨五更秋。汉家事业萧何盛，卫幕才名葛亮优。极目天涯心绪乱，婆娑窗下看鱼钩。
秋兴 其二,元末明初,金涓,栖栖裋褐闭柴扃，飒飒西风起洞庭。晓树著霜千叶赤，秋虫悬户一丝青。云昏塞北鸿书断，水落湖头战血腥。回首可怜文物异，谁能提剑发新硎。
游佛堂,元末明初,金涓,石田级级黍离离，野外招提野趣宜。山色万重青有待，槿花一树白无私。得时豪杰誇身健，老去飘零仗佛慈。课罢出郊时极目，不堪人事苦吟诗。
春日,元末明初,金涓,今年春日殊无赖，不逐黄衫作伴游。学道十年心似醉，怀人一别岁如流。残山剩水尘凡隔，瘴雨蛮烟日夜浮。战伐即今怜壮士，功成谁拟觅封侯。
绣湖重游,元末明初,金涓,绣湖八月景堪题，士女扁舟尾尾齐。白水青山图画里，淡烟疏雨夕阳西。芙蓉濯濯偏临镜，杨柳依依密护堤。满眼浪涛终古事，华川望断意都迷。
幽居自述,元末明初,金涓,小桥流水护柴荆，门外青山适性情。太瘦却应诗思恼，多愁莫放酒杯倾。蕙兰既植堪为佩，松菊犹存不用名。谁识个中真乐趣，偶来林下看云生。
山斋雪夜寄王叔野,元末明初,金涓,月满中天雪满村，一琴窗下自温存。溪头应有人相访，只恐扁舟不到门。
舟中,元末明初,金涓,短篷摇下雨长川，山重寒云树重烟。篷底笔床相对坐，有人看作米家船。
秋夜,元末明初,金涓,独自归来秋夜静，雨湿寒云小窗暝。竹炉无火渴思茶，隔树人家有灯影。
冬夜,元末明初,金涓,独坐夜深人读易，屋外雪明如月色。松寒老鹤睡不成，飞下窗前伴人立。
春晴,元末明初,金涓,晓风吹暖破阴云，草色湖光转绿痕。试看海棠枝上月，定将花影到重门。
寄王可宗,元末明初,金涓,石鼎烹茶风绕林，小亭面水足清吟。只今酒禁严如许，谁信香醪更可斟。
寄彦敬,元末明初,金涓,高人归隐久投簪，日转花阴睡正酣。阶下斑衣森玉立，诗来犹说爱宜男。
游赤松 其一,元末明初,金涓,枕石听流梦未安，碧云萝薜古祠寒。夜深鸾鹤群仙过，人在青松月下看。
游赤松 其二,元末明初,金涓,桃花流水出红尘，洞口仙凡隔几邻。刘阮若知人世换，春风那肯问归津。
游赤松 其三,元末明初,金涓,金华三洞洞中天，今日来游信有缘。丹井水寒瑶草碧，白云犹伴石羊眠。
游赤松 其四,元末明初,金涓,琳宫玉宇锁崔嵬，绝顶松窗对月开。昨夜仙翁骑鹤去，五云深处采芝回。
村园,元末明初,金涓,半亩村园接水涯，诛茅新搆小书斋。窗前不用栽花柳，只对青山景自佳。
春晓偶成,元末明初,金涓,清晨睡起觉衣单，亭馆东风怕倚栏。一夜好春吹作恨，梨花寂寞雨鸠寒。
题可宗壁间墨梅,元末明初,金涓,泽癯山嶝月明中，笔底精神擅化工。老干疏花生意在，纷纷开谢任东风。
春愁,元末明初,金涓,一春多为惜春愁，无柰鹃声叫不休。最是恶怀难著处，落花风雨五更头。
幽兴 其一,元末明初,金涓,回首红尘已息机，云山应不负心期。晚来散步清溪上，策杖长歌觅紫芝。
幽兴 其二,元末明初,金涓,幽居无事总忘形，草绿柴扉昼不扃。柏子香消清昼永，闲凭琴几写黄庭。
幽兴 其三,元末明初,金涓,芳草池塘梦惠连，临风得句忽清圆。年来每愧天才短，袖里应无笔似椽。
幽兴 其四,元末明初,金涓,闭门不出动十日，雨后凭栏眼倍明。万树飞花将欲尽，一池春水涨浮萍。
幽兴 其五,元末明初,金涓,束书屏迹住山中，白发苍颜见老翁。门外黄尘深似海，一家桃李自春风。
读易,元末明初,金涓,至理从来无古今，后人删注转迷沉。遗经独抱加潜玩，始识羲文广大心。
南窗,元末明初,金涓,南窗不受北风寒，笔砚供吟对景安。最喜手扳檐外竹，雪中尤胜作花看。
题睡渔图,元末明初,金涓,拍岸惊涛唤不醒，轻鸥分梦下遥汀。绿蓑自拥芦花月，应怪羊裘动客星。
题耕云图,元末明初,金涓,乱石吹云出晓溪，又随流水到春畦。无心梦到商林去，自在山中足一犁。
子猷乘兴图,元末明初,金涓,月照梅花雪点春，小舟危坐醉中身。一时为爱溪山去，本是无心见故人。
和靖索句图,元末明初,金涓,耸两肩寒瘦不禁，东风独立久沉吟。山童莫放催归鹤，正与梅花论苦心。
美人图,元末明初,金涓,綵云宫殿月阑干，翠袖春风倚暮寒。马上琵琶愁未已，不须重展画图看。
内人烧香图,元末明初,金涓,小院钩帘拜月明，暗将心语达微诚。妾身不愿承恩重，愿保君王乐太平。
赵昌海棠图,元末明初,金涓,银烛烧残梦未回，旧家庭院已荒苔。玉箫声杳人何处，惟有东风燕子来。
徐熙牡丹图,元末明初,金涓,翠幄笼霞护晓寒，无人凝笑倚栏干。玉环去后千年恨，留与东风作梦看。
夏圭江天霁雪图,元末明初,金涓,小舟和雪载梅花，水气吹寒拂鬓华。妙处人琴忘已久，不知乘兴到谁家。
真妃吹玉箫图,元末明初,金涓,此声不许凤凰知，谁遣猪龙耳畔吹。吹到綵云惊散处，断肠声在落花枝。
团扇词,元末明初,金涓,莫恨秋风入女墙，恩情中道易凄凉。人间纵有春风乐，歌罢桃花亦断肠。
探梅,元末明初,金涓,乘兴扶藜过石桥，地平不觉万山高。庭前一树梅花白，疑是春阴雪未消。
溪头晚归,元末明初,金涓,野店春寒酒力微，溪云吹湿上人衣。山童不顾肩书重，犹折梅花带雪归。
幽兴,元末明初,金涓,燕子飞来近画檐，暮春时节雨纤纤。杏花落尽无情绪，何处人家有酒帘。
范增,元末明初,金涓,舞剑鸿门计不成，咸阳归路楚愁生。子房玉斗空撞碎，柰有陈平四万金。
苏武,元末明初,金涓,北海寒深雪满天，边云漠漠汉云连。将军不是麒麟种，争伴羝羊十九年。
题蒲萄,元末明初,金涓,汉使当年得种回，至今中国受栽培。秋风马乳颗颗熟，正可盈缸酿绿醅。
精卫操,元末明初,郭翼,东海水虽大，精卫心不移，衔石填海有满时。有满时，海有底，吁嗟人心不如海。
花游曲和铁崖韵,元末明初,郭翼,石池天地花溟濛，芙蓉暖红旗飐风。锦艚两帆出云里，玉滟摇溶养龙水。宝坊壁堂山入门，琼琚杂佩飘轻裙。馆娃愁绝行春步，青狐泣冷鸳鸯墓。铁蛟喷壑风雨来，花宫香送琼英杯。玉粒松膏粉云椀，小扇桃歌紫牙板。苧萝烟断东海西，双珰椷札近新题。青鸟不来无信使，玉雁衔丝啼十四。真珠字密愁满笺，为君重赋《花游》篇。
和顾子达见寄二首 其二,元末明初,郭翼,君住同丘似同谷，闲身应是笑官忙。梅花有兴吟东阁，萱草无忧树北堂。谩省观鱼庄叟乐，谁怜歌凤接舆狂。相看马困盐车日，何处悲鸣觅九方。
闻吕敬夫移居五首 其一,元末明初,郭翼,忆汝秋来信使稀，移家未睹是耶非。月星绕树乌三匝，风雨横江雁独飞。岂为故人居赤甲，还从野老款荆扉。东西扰扰皆为客，琴剑空惭坐不归。
闻吕敬夫移居五首 其二,元末明初,郭翼,詹尹何劳更决疑，衡门之下可栖迟。竹从少傅韦家觅，树向果园坊里移。翡翠小堂巢窄窄，鸥鶄近渚槛垂垂。主人一任悬徐榻，更拟风流醉习池。
闻吕敬夫移居五首 其三,元末明初,郭翼,卜筑因同野老居，家贫犹有五车书。从人更买青田鹤，入馔频供丙穴鱼。谢朓能诗多警策，嵇康懒性且粗疏。江头树里晴云出，日日看山候小车。
闻吕敬夫移居五首 其四,元末明初,郭翼,余暑醉人犹困酒，秋风秋雨下朝朝。颇闻蒋诩开三径，未识将军第五桥。月里芙蓉催放艇，天头鸾鹤待鸣箫。海乡应讶文星聚，莫以寻常折简招。
闻吕敬夫移居五首 其五,元末明初,郭翼,雨映清秋解郁陶，无端舒啸倚东皋。终怀楚国屠羊肆，已愧江州食犬牢。五夜新凉吹枕几，十年旧梦落波涛。老来亦慕归耕好，田屋芃芃黍豆高。
巴城秋暮,元末明初,郭翼,巴城湖头日欲曛，巴王殿下水如云。渔船归去打双桨，鸥鸟翻回飞一群。野旷天开秋历历，霜清木落雨纷纷。杜陵飘泊谁知己，搔首风尘正忆君。
书声斋,元末明初,郭翼,幽人一室开风露，坐想瀛洲玉为署。把书夜诵秋满空，徘徊花影蟾蜍树。莲叶艇子风泠泠，太乙下照藜火青。笙簧万耳洗不醒，漻哉太音谁得听。
雪后游华藏寺,元末明初,郭翼,快雪时晴西日微，阴阴碧殿锁林扉。山中白云好留客，枝上野梅寒拂衣。经床无风花自落，琼田如海鹤争飞。诸郎授简皆能赋，况复东林此会稀。
登文笔峰,元末明初,郭翼,借得登山灵运屐，乾坤眺望倚巑岏。上方日落楼台碧，积雨春深草木寒。战马中原连万国，风樯巨海隔三韩。寥寥宇宙怀今古，堕泪之碑几度看。
寄于彦成兼柬玉山,元末明初,郭翼,匡庐道士三尺强，手援北斗酌桂浆。露气朝开玛瑙瓮，丹光夜落芙蓉床。崆峒仙人广成子，鉴湖狂客贺知章。主人种梅已成屋，忆尔看云眠草堂。
漫兴,元末明初,郭翼,三月既望出北郭，草堂樽俎特风流。戴花一任巾帻岸，酌酒且将车辖投。肮脏倚门徒自惜，慵疏与世岂无谋。青春正好莫嫌晚，取次习家池上游。
春日有怀二首 其一,元末明初,郭翼,二月作客杨家巷，东望沧浪眼欲醒。云楼吐气蛟蜃紫，海户送色蓬莱青。也知奔走非我事，直以疏慵任性灵。别后忆君兼日夜，满江风雪况如馨。
玉山草堂,元末明初,郭翼,玉山草堂谁比数，风流不减浣溪头。碧梧翠竹一个个，鹭鸶鸂鶒两悠悠。吹笙子晋寻常过，爱酒山公烂熳游。但道幽栖嫌早计，须君更上凤麟洲。
再题,元末明初,郭翼,玉山草堂趣绝殊，风烟白日路萦纡。寄诗未答高常侍，簇马或迎严大夫。花径埽晴当晚雪，桤林移雨接春湖。主人结搆知幽寂，还约看山傍酒壶。
拜石坛,元末明初,郭翼,伟兹秀石奇而雄，亿千万年寿作朋。何年天公召雷公，下驱六丁凿混沌，巨斧落手惊飞龙。初疑帝遣神鳌首戴海上之青峰，又疑星蕊堕地变化为芙蓉，神物之神固有冯。一朝当变迁，霹雳千丈崩。左股臂折卧棘蓬，虎头颠绝如南宫。作坛置之众不惊，如在培塿视华嵩。题识况重仇池翁，仇池雪浪空玲珑。丹丘白野拜下风，嗟哉天地生物功。一成一毁无终穷，人之显晦靡不同。吾尝视天唯梦梦，贵贱寿夭初无定。幽人采薇穷谷中，石也幸尔千载逢。能令人拜坛再登洛阳丘墟牛李死，甲乙零落平泉空。沟中之断爨下桐，荆山玉气吐长虹。贺尔遭也天所蒙，贺尔遭也天所蒙。
白云海,元末明初,郭翼,青田生鹤子，随母青田飞。母飞向天去，玄裳缟其衣。千年归来华表鹤，鹤雏悲鸣西日落。好将商墓寺前云，飞还直过青山郭。
寄马敬常,元末明初,郭翼,奈尔相如好赋何，老怀犹得慰蹉跎。五侯冠盖殊皆贵，百世文章自不磨。沙漠黄云龙去远，江湖秋水雁飞多。旌旄海上重开府，还拟扁舟雪夜过。
荷亭晚坐寄悦堂长老,元末明初,郭翼,海上无家来避寇，行吟何处可消忧。看荷偶到东林寺，落日浑如丈八沟。云叶层阴青过岸，草堂五月澹于秋。老子情深能爱客，更拟花开一醉留。
昆山即事寄友人,元末明初,郭翼,人家绕郭连凫雁，井落荒凉接野坰。湓渎雨来秋水暗，马鞍云尽暮峰青。宿草屡过刘君墓，紫藤长倚范公亭。结邻最晚还相并，海上长嗟处士星。
同敬常泛娄江,元末明初,郭翼,春江一番游春艇，澹沲青山东复东。杨柳孤村寒食雨，流莺百啭落花风。卷题宫锦驼泥紫，杯泛仙桃枸杞红。铁龙后夜来同听，拟借琴高赤鲤公。
苍筤竹轩,元末明初,郭翼,清风峡上苍筤竹，个个绕轩阴满庭。秋声夜觉烟波远，云气晓拂鉴湖清。亲题白野尚书额，好勒金华太史铭。老去几时探禹穴，与子同蹑凤凰翎。
绿阴亭,元末明初,郭翼,绿阴亭上夏五月，瀛洲上客与俱来。日出众鸟绕屋语，竹深好花当户开。镜里水涵萍似粟，席间云落酒如苔。更贪贺监清狂甚，艇子朝朝暮暮回。
放生池,元末明初,郭翼,放生池馆信奇哉，面面芙蓉夹坐开。户外香烟浮翡翠，殿头云气接蓬莱。曾闻子晋吹笙过，或遇安期送枣来。羽客步虚明月夜，佩环锵玉下层台。
渔庄,元末明初,郭翼,山色桃花里，渔庄信少双。鸥群回落日，鱼笱聚深矼。杨柳秋开屋，蒹葭雨满江。野翁归醉晚，水没系船桩。
春波曲,元末明初,郭翼,妾家红蕖曲，绿水春满满。鸂鶒不肯飞，双栖落花暖。
箫史赵信卿谒玉山昆季且欲登碧梧翠竹之堂诗以道其行,元末明初,郭翼,金粟池头花皓皓，绿阴亭下树冥冥。一曲重闻箫史过，月明忆上凤凰翎。
游仙词八首 其一,元末明初,郭翼,银流万里海云东，只泛灵槎上碧空。仙女踏歌星影里，老龙吹笛浪花中。
游仙词八首 其二,元末明初,郭翼,金粟天南碧殿云，镜中空影夜氤氲。白鸾树下三千女，一色龙绡玉雪裙。
游仙词八首 其三,元末明初,郭翼,令威化鹤已千春，华表归来是后身。城郭悲歌荒冢在，到头应愧学仙人。
游仙词八首 其四,元末明初,郭翼,白鹤下啄瑶草庭，道士夜读神农经。问之长生有宝诀，授以松根千岁苓。
游仙词八首 其五,元末明初,郭翼,溪水流香饭熟麻，洞中千树玉桃花。金盘日日飞仙供，敕赐安期海上瓜。
游仙词八首 其六,元末明初,郭翼,郁萧台上会群仙，龙烛飞光晓夜燃。玉殿归来环佩冷，白云犹护古苔篇。
游仙词八首 其七,元末明初,郭翼,麟洲宫殿五云高，夜赴瑶池宴碧桃。借得仙人红尾凤，月中飞影拂波涛。
游仙词八首 其八,元末明初,郭翼,钧天按乐乐蓬瀛，手把芙蓉朝太清。一曲《霓裳羽衣舞》，仙家只数董双成。
题云间徐希哲竹庭卷,元末明初,郭翼,轩外闲亭百步宽，不栽桃李尽琅玕。幽深自与尘氛远，潇洒偏禁雨雪寒。湘浦夜涛欹枕听，渭川晴色卷帘看。春来更爱儿孙长，玉立森森拟谢兰。
清真观,元末明初,郭翼,放生池上应五月，烂熳花开坐夜长。月出金盘擎露影，天高玉井散秋香。云边小溆瀛洲近，镜里微波太液凉。准拟王乔借飞舄，仙游从此恣翱翔。
题张戡画瘦马图,元末明初,郭翼,瘦骨锋棱珠汗落，卧痕半杂古苔烟。未脱将军金匼匝，又驮儿女玉婵娟。苍黄日色龙沙外，惨澹秋声雁塞前。神骏只今谁貌得，开图老眼一醒然。
寄郯九成怀铁崖且闻有挟璚花赴倪云林之约就柬,元末明初,郭翼,府中从事近将书，只道清狂事事无。雪艇不来邀陆倩，云林直去看倪迂。醉时自舞铁如意，愁里休歌玉唾壶。扬子草堂频有约，速来满眼为君酤。
江水辞二章 其一,元末明初,郭翼,江水一百里，送君君去时。丁宁桃叶渡，莫唱渡江辞。
江水辞二章 其二,元末明初,郭翼,江水一百里，江流七十盘。初三弦上月，相忆照湾环。
题宋高宗诗便面,元末明初,郭翼,康邸龙飞日，中原不可支。乘舆犹北狩，泪湿画中诗。
江南曲,元末明初,郭翼,江南暄新花月天，美人盘游缓愁年，翠环娇春扶上船。扶上船，月如水。霞盖车，度花里。
游女曲,元末明初,郭翼,麝衣宝珞花氤氲，芙蓉小衩金鹅裙，流目艳艳思若云。思若云，可怜娇。玉条脱，金步摇。
采莲曲,元末明初,郭翼,青溪小姑双婵娟，蓬蓬荷叶金桨船，含情戏采并目莲。并目莲，为郎喜。刺满茎，伤玉指。
采菱曲,元末明初,郭翼,湖湾小妇歌采菱，荡舟曲曲花相迎，花开镜里摇明星。摇明星，妒华月。郎不归，怨花发。
凤台曲,元末明初,郭翼,闻道嬴家女，吹箫入紫云。如何凤台上，不栖祖龙君。
淮南王曲,元末明初,郭翼,汉武好神仙，淮南去不还。徒令风雨客，感慨茂陵阡。
独漉篇,元末明初,郭翼,求禄求禄，清白不浊。清白尚可，贪污杀我。明明日月，丽乎太清。明君当宁，明臣在廷。赏不虚功，刑必当罚。孰将溷溷，我宁察察。濯乎不洿，皭乎不缁。暮夜之金，弗替于怀。幸甚至哉，歌以言志。
自君之出矣 其一,元末明初,郭翼,自君之出矣，花开又花谢。思君如日月，耿耿昼复夜。
自君之出矣 其二,元末明初,郭翼,自君之出矣，徒写零落耳。思君如车轮，辗转愁不已。
自君之出矣 其三,元末明初,郭翼,自君之出矣，琴瑟何曾御。思君如落叶，萧瑟悲秋暮。
明镜篇,元末明初,郭翼,开镜珠玑匣，盘龙百鍊金。使君持照妾，不解照君心。
采莲曲,元末明初,郭翼,莲子复莲子，苦心郎不尝。为郎剥莲子，莲子忆空房。
题柯敬仲梅花竹石图,元末明初,郭翼,夜寒起坐看龙影，金阁罘罳小殿东。梦觉香吹梅子树，玉文堂上月方中。
题李遵道小寒林图,元末明初,郭翼,溪泉溪树满春青，写入桃源翡翠屏。杨子风流那可得，为渠安个铁厓亭。
题倪元镇画云林图,元末明初,郭翼,郁郁倦时燠，云汉雨如洗。美人既云遘，胡宁不忻喜。微烟升夕树，鲜月度秋水。人生岂所适，所适正在尔。
蹋鞠篇和铁厓韵四首 其一,元末明初,郭翼,簇花小银云作团，双尖绣袜星流丸，金蝉束腰燕盘盘。燕盘盘，綵门下。第一名，齐云社。
蹋鞠篇和铁厓韵四首 其二,元末明初,郭翼,倡园小奴花个个，蹋鞠朝朝花里过，钗坠蜻蜓髻倭堕。髻倭堕，玉珑璁。倚娇树，双脸红。
蹋鞠篇和铁厓韵四首 其三,元末明初,郭翼,绿云草色光如苔，綵楼红扇相当开，美人淩波蹴月来。蹴月来，不堕地。袖回风，动罗袂。
蹋鞠篇和铁厓韵四首 其四,元末明初,郭翼,落花水流春满路，走红鞠鞠罗尘步，绣襦鸳鸯暖香雾。暖香雾，酒光狞。红映肉，太娇生。
题仙山楼观图,元末明初,郭翼,五云楼阁世间无，日月龙光出绮疏。王母众中金羽盖，双成扶下紫云舆。
题美人图,元末明初,郭翼,上清宫殿五云车，降下仙人萼绿华。怪得雪衣无个信，只将条脱寄羊家。
题诗意图,元末明初,郭翼,郁金堂上春浓否，薄薄罗襦杏子红。白日绣窗莺不语，都缘诗思落花中。
题倪元镇画,元末明初,郭翼,不见草堂桤树西，早来云气忽相迷。野老回船怕风雨，竹鸡栅里莫教啼。
题秋山图,元末明初,郭翼,山上浮云天几重，秋高花散玉芙蓉。好携谢朓惊人语，醉里来登落雁峰。
绝句六首 其一,元末明初,郭翼,沙洲芦苇如城郭，水深门前百丈洪。老渔晒网卧日里，稚子捉船行水中。
绝句六首 其二,元末明初,郭翼,杨柳盖江花盖屋，就中二月觉春多。一双白鹄浮新舫，窣迹红云踏艳歌。
昆山谣送友人,元末明初,郭翼,吴东之州娄东江，民庐矗矗如蜂房。官车客马交驰横，红尘轧投康与庄。鸡鸣闹市森开张，珠犀翠象在道傍。吴艎越舰万首骧，大帆云落如山崩。舟工花股百夫雄，蛮音䝤语如吃羌。水仙祠前海茫茫，鱼鳖作道虹作梁。龙堂贝阙当中央，灵女媛歌吹笙簧。冯夷伐鼓相铿轰，或乘飞龙下沧浪。大樯小樯火流光，翠旓摩云互低昂。左驱勾陈右搀抢，天子锡命下南邦。重臣下拜灵慈宫，太平无象跻成康。吾州富庶文物昌，厥田下下赋下上。岁贡天府民职恭，君子訚訚讲虞唐，小人业业为工商。大夫从事举贤明，掌曹僚属登其良。王郎作掾材用长，理烦剸剧乃不蘉。自少轩轾有父风，穰穰学业盈囷仓。乃翁七十须眉苍，二三昆季故昂藏，中郎虎髯黠而彊。诚心恳恳爱其兄，愿汝忠謇为国祯，子孙昭孝百禄将。愿集中正以为裳，愿以仁义杂为珩。愿言揖子以为明，德音秩秩亦孔章。
天台行送友人,元末明初,郭翼,吾闻天台山，一万八千丈。赤霞壁立百雉城，阊阖天开势摩荡。琼台双阙云几重，群山俯伏华顶雄。灵仙玄圣所窟宅，紫气彷佛飞游龙。沧溟直下但如沼，青烟东望蓬莱小。火珠光动金银宫，日月跳丸几昏晓。丹厓气散如飞霜，草木冬夏涵天香。羽人霄盖拥旌节，雨衣云带双翱翔。石桥缥缈那可度，凭雷蹑云天所怒。不知方广今有无，如何绝却人间路。有客有客多好奇，方舟明日过灵溪。青山之谷事幽讨，手援芝草歌我诗。
赠卜香印钱道人,元末明初,郭翼,吾闻轩辕师广成，仙成骑龙鼎湖升。独遗弓剑在人世，白云冉冉连星辰。崆峒之天三十六，日月珠光照龙烛。何年赠汝枣木盘，玉字灵香勘神卜。道人十口家一船，瓦盘沽酒有酒钱。桃花洞洞红满烟，尘流一隔三千年。
送道士游武当,元末明初,郭翼,武当诸峰何壮哉，大朵小朵青莲开。玄圣中居天地户，赤日下照金银台。神龟六眼电光走，山鬼一足云头来。道人再拜望北极，应带满身星斗回。
奉同袁子英简呈杨廉夫先生,元末明初,郭翼,杨子十年官不调，如此永州文力何？洞庭铁笛龙吹得，天上琼书鹤寄多。车子看花将一两，雪儿行酒艳双歌。时时对客鼓弦索，绣领单衫月色罗。
和读李五峰集,元末明初,郭翼,先生住娄八十日，金石遗音手自题。人物风流拟江左，文章典雅重淮西。凤来山郭时称瑞，鲸破沧溟势欲齐。著作新闻征士诏，天光久待照青藜。
桂花曲,元末明初,郭翼,花开沓沓金为粟，叶密丛丛翠盖烟。不分月中惟一树，要将秋色种诸天。
欸乃歌词 其一,元末明初,郭翼,榻头船子小如车，卖卜狂游属当家。直到年头与年尾，不开看月即看花。
欸乃歌词 其二,元末明初,郭翼,芙蓉秋里绕城开，溪月溪烟几番来。骆驼桥头有酒卖，鸥波亭下棹船回。
欸乃歌词 其三,元末明初,郭翼,道场何山山最雄，弁中形胜闻吴中。七十二峰菡萏绿，四月五月杨梅红。
欸乃歌词 其四,元末明初,郭翼,上塘船行无断头，下塘船少好安流。两岸青山天上坐，看山吹笛上杭州。
欸乃歌词 其五,元末明初,郭翼,城东城西杨柳多，女郎不唱本乡歌。那个新传欸乃曲，落花风里奈春何。
江南采莲曲,元末明初,郭翼,涉烟采芙蓉，湖波秋影荡。天开明镜入，鸟下青菰蒋。佳人弭轻楫，绿水歌两两。江南有愁思，落日空苍莽。
春愁曲,元末明初,郭翼,春阳动宫沼，花色明阑薄。文莺穿柳过，黄蜂粘絮落。霓裳久不舞，丛簧愁未灼。宁知色易衰，秖念恩如昨。
无题和袁子英四首 其一,元末明初,郭翼,云中锦队卫旌幢，帝子乘舟思满江。不惜凤弦闲宝瑟，却教龙女护瑶窗。泪花筠竹坡千顷，愁雨苍梧玉一双。万古湘南遗庙在，至今清怨未能降。
无题和袁子英四首 其二,元末明初,郭翼,琼宫花发满神皋，花下吹笙紫绣袍。不学凤台秦弄玉，也歌乐府郑樱桃。珊瑚旧梦留春枕，椒桂新香暖夜醪。辘辘羊车过别院，仰看星斗觉心劳。
无题和袁子英四首 其三,元末明初,郭翼,绕帐犀珠星影移，铜华铺首齧双螭。守宫点臂斑斑血，结带同心寸寸丝。机上金梭回艳锦，箧中玉子卜灵棋。飞花解系相思否，莫倩韩家赋《柳枝》。
次陈敬初见寄二首兼怀张仲敏 其一,元末明初,郭翼,至正天子明圣君，早闻羔雁聘陈群。河清地应千年瑞，星聚天回五色文。遂有青鸾鸣桂树，也怜黄鹄伴沙云。诗筒坐得苏台使，百过愁吟到落曛。
次陈敬初见寄二首兼怀张仲敏 其二,元末明初,郭翼,论交长叹白头新，倾盖相知定几人。照世岂无麟阁画，买田且卜草堂邻。南州人物皆零落，西汉文章尚雅驯。好竹每怀张仲敏，泠泠风骨水为神。
题娑罗室,元末明初,郭翼,娑罗树下幽人室，山气因之与秋碧。古色犹栖竺国云，绝顶仰见扶桑日。太阴垂地风雨会，百尺撑空鬼神力。醉呼北海起九原，为尔重镌青石壁。
送僧归江阴山寺,元末明初,郭翼,孰知扬子江头寺，寺门高高树里开。仙翁巳乘白狼去，古佛或骑青象来。春动水流无底谷，天晴云覆散花台。山中邑子正忆汝，恰得飞空一锡回。
寄陆良贵,元末明初,郭翼,堂馆绿阴皆面水，图书乌几喜无尘。棕榈交叶绕遮井，菡萏倾花故向人。世事从渠宁分拙，交游于尔觉情亲。澧兰沅芷秋风里，明日南云别更新。
送赵季文之湖州知事,元末明初,郭翼,送子作官山水郡，掾曹日日簿书稀。放生池头看花去，浮玉山前载酒归。芙蓉入帘秋雨落，䆉稏满天寒雁飞。即闻善政歌贤德，还见清光照紫微。
天马二首 其一,元末明初,郭翼,佛郎献马真龙种，六尺之高脩倍之。图画当今属周朗，歌诗传昔敕奚斯。空闻市骨千金直，不羡穷荒八骏驰。有客新来闻此事，与君何惜滞明时。
天马,元末明初,郭翼,四年远涉流沙道，筋骨权奇旧肉騣。晓秣龙堆寒蹙雪，晚经月窟怒追风。汉文千里知曾却，曹霸丹青貌不同。拂拭金鞍被来好，幸陪天厩玉花骢。
陆定之印为陆仲安赋,元末明初,郭翼,陆家汉印吁亦绝，金窠籀文盘屈铁。斯文已矣世无传，千载得之名不灭。何用兵家虎作符，空闻泽国龙为节。勖哉玩物古有言，愿子文章照前烈。
岁尽寄瞿慧夫,元末明初,郭翼,瞿子作官无暇日，南园腊尽未还家。禁春微雪青青草，照眼疏枝细细花。五两即看飞落日，屠苏应待酌流霞。诗成无使能将意，凫雁寒云满白沙。
荅吕维清兼柬郑遂昌葛可久,元末明初,郭翼,沧洲解缆不十日，相忆题诗寄阖闾。常怪接舆歌凤鸟，因怜尔雅注虫鱼。台州司户频相问，勾漏仙人好附书。况汝才华今亦盛，五云坊里看征车。
拟杜陵秋兴八首 其一,元末明初,郭翼,露下大江江雁横，穷秋摇落唤愁生。波涛百里风连海，砧杵千家月满城。佩剑冲冲龙匣动，巢笙夜夜凤台清。还同使者将秋色，一到银河且濯缨。
拟杜陵秋兴八首 其二,元末明初,郭翼,东过秦皇渡海矼，波声云影落漎漎。君平漫识支机石，帝子应愁鼓瑟窗。凤穴朝阳鸣好树，槎头秋水钓空江。坐来清漏荒城断，愁绝飞蓬老鬓双。
拟杜陵秋兴八首 其五,元末明初,郭翼,滦水秋风晓夜催，上京宫殿护蓬莱。扶桑日近龙波涌，阊阖天高象驾回。綵仗齐迎千骑发，翠旗遥接五云来。扬雄漫有河东赋，流落何人一荐才。
拟杜陵秋兴八首 其七,元末明初,郭翼,金陵佳丽帝王州，今古登临送客愁。玉树云连鳷鹊观，青山日落凤凰丘。荒城并与烟芜没，故国空余汉水流。渺渺江湖频入梦，萧萧天地不胜秋。
春闺曲,元末明初,郭翼,绿树莺歌遍，红檐燕语频。所思犹远道，何用慰芳春。
寄衣曲,元末明初,郭翼,蚕岁既已毕，莺时俄复换。早制边上衣，秋来愁绪乱。
送远曲二首 其一,元末明初,郭翼,神京佳丽地，万户复千门。看花三月里，慎莫过倡园。
送远曲二首 其二,元末明初,郭翼,七月发扬子，八月渡黄河。到京书便寄，北来鸿雁多。
送林尊师,元末明初,郭翼,共谒昆仑华盖君，芙蓉旌旆雨纷纷。烛龙衔火朝飞海，笙凤乘风夜入云。偷得玉桃如赤日，懒将琼笈校玄文。倘其归去容成洞，采拾金鹅幸见分。
次郑明斋柬俞彦庄韵,元末明初,郭翼,萱草罗生已满院，筼筜初种欲遮邻。厨中双鱼好作鲙，阶下独鹤长比人。久钦陆贾为新语，况以荀卿得大醇。白首相逢在江海，紫薇终愿召丝纶。
题沈君锡画木,元末明初,郭翼,君不闻庄椿春秋八千岁，又不闻蟠桃一实三千龄。不知此木历年几百万，云气上下摩空青。羲和驭日海底出，白银宫阙搏桑暾。嗟哉沈君笔力能扛百斛鼎，旋转造化何其神。蛟螭走壁白日动，列缺御气流风霆。勇如陆地荡舟子，凛若汉廷折槛臣。车行下走九折坂，剑化跃入延平津。大枝轮囷小枝偃，千千百百子若孙。六月赤日天无云，珊瑚水屋尝阴阴。与君展席坐其下，听我醉读南华经。
怀张心田,元末明初,郭翼,若人清事也无涯，客去谈诗到日斜。爱画龙眠好头赤，凌霄不埽落来花。
馆娃曲,元末明初,郭翼,馆娃催赐宴，西子犹酣酒。龙舆下云旗，凤乐迎王母。银桥星似烛，翠扇花连牖。歌乐殊未终，鸦噪城头柳。
夜起来,元末明初,郭翼,秋生临水殿，月过望仙台。歌吹无聊赖，愁吟夜起来。
西湖竹枝词 堤上行三首 其一,元末明初,郭翼,碧水楼楼三月春，蛮儿个个唱歌新。通海坊中人作市，灵慈宫里乐迎神。
西湖竹枝词 堤上行三首 其二,元末明初,郭翼,四月南风海岸深，青旗高高柳阴阴。三江潮发来如马，五两风摇密似林。
西湖竹枝词 堤上行三首 其三,元末明初,郭翼,高丽女儿珠腕绳，玉环穿耳坐船棚。丝为帆繂朝朝飏，铜作琵琶啧啧鸣。
秋夜曲,元末明初,郭翼,玉阶月下千愁色，秋水秋波振草凉。乌桕风高吹旆旆，红蕖露冷坠房房。
棹歌行,元末明初,郭翼,春江花柳月，水色碧草滋。婵媛竞游盘，棹歌乐芳时。宝珥薰麝兰，羽盖翔凫鹥。临流激遗响，窈窕飘莺辞。竟欲整轻桡，溯洄往从之。落日大江平，怆然生远思。
白头吟,元末明初,郭翼,皑皑山上雪，雪积还复灭。皎皎云间月，月圆有时缺。周公大圣当国时，流言况也谗间之。结交以面心乃尔，白头不若新相知。汉家宫阙长门道，花发年年怨春草。今朝宠固色未衰，明日怨多恩反少。今人轻薄怀古人，古人轗轲常苦辛。兰陵废死不归楚，呜呼此意吾谁陈。
弃妾言,元末明初,郭翼,弃妾不足惜，顾顾怀君深。奉妾合欢带，系君明日心。
连理树,元末明初,郭翼,堂前好双树，枝合叶交遮。时有鸳鸯鸟，来衔并蒂花。
征妇怨,元末明初,郭翼,君久戍远碛，妾愁在空帏。不得如青草，随春上君衣。
柳枝词,元末明初,郭翼,濯濯金明柳，年年照妾容。飞花怨春尽，落日渡江风。
精卫辞,元末明初,郭翼,海水水无底，百谷流瀰瀰。精卫衔木石，之死心不移。蓬莱几清浅，会有扬尘时。眼中恨与海水平，鸟飞不惜翅羽垂。
望夫石,元末明初,郭翼,亭亭望夫石，化石石作心。丈夫无死节，妇人那可轻。山花满头云作衣，日日望夫夫不归。夫不归，泪如水，至今水流流不止。
系子词,元末明初,郭翼,邓家儿，邓家儿，长绳谁系高树枝。父母各逃生，儿死亦孔悲。弟亡一息不可弃，儿虽当弃忍系之。邓家儿，哭奚为。天乎天乎岂无知。
次韵寄野航,元末明初,郭翼,十日不见华州掾，定是清迂在个边。青壁缘云题石阁，白沙留月系湖船。娟娟酒落杯香细，闇闇梅堆雪色鲜。归来且乐岁年暮，何问他侬识《太玄》。
宴吕敬夫水阁,元末明初,郭翼,暮春三月之佳日，画里看花小阁杯。一双皓鹤巡池走，百叶绯桃映绶开。卷幔不知云乱入，题诗应怪雨相催。武陵何处能忘世，莫遣闲人取次来。
题野航壁,元末明初,郭翼,大树小树屋东西，瘿颈鹁鸪来上啼。明朝艓子坐天上，野水压江江日低。
和李长吉马诗十二首 其一,元末明初,郭翼,騄骥连钱动，金鞍镂玉羁。无人寻穆满，借与阆风骑。
和李长吉马诗十二首 其二,元末明初,郭翼,肉礧锦缠综，流云汗似红。太平无战伐，骖驔走沙蓬。
和李长吉马诗十二首 其三,元末明初,郭翼,龙性非凡质，腾波出紫云。檀溪飞过日，应识汉将军。
和李长吉马诗十二首 其四,元末明初,郭翼,龙印留官字，霜花剥暗毛。长鸣愁过影，祇忆九方皋。
和李长吉马诗十二首 其五,元末明初,郭翼,霞口缕衢寒，霜蹄削玉寒。晓看经逻些，暮已蓦楼兰。
和李长吉马诗十二首 其六,元末明初,郭翼,瘦骨如山立，临流饮渴虹。谁怜中道弃，苜蓿老秋风。
和李长吉马诗十二首 其十二,元末明初,郭翼,骥子大宛种，房星夜降精。汉家求不得，兵压贰师城。
杂诗三首 其一,元末明初,郭翼,靡靡轻薄子，沓沓肩相摩。营营樊中蝇，扑扑火上蛾。趋利不顾生，是非搆谗邪。所得不既少，所丧良已多。凄风遍大野，不久当如何。
杂诗三首 其二,元末明初,郭翼,滔滔夏孟月，桃李春已矣。庭前两支子，其叶互相倚。梧桐一高盖，碧气荫清美。昽昽屋东日，连阴密如齿。当昼无穿影，西枝覆流水。铺床终日坐，儿女且驩喜。有酒辄持饮，聊乐我云耳。贵者日以骄，富者日以侈。古人已云亡，谁下白屋士。
杂诗三首 其三,元末明初,郭翼,京畿连大宅，新赐公侯第。桂树夹道生，台观迎风起。歌麟玉阶侧，栖凤金窗里。秦娃当妙选，赵舞飘轻体。大儿尚书郎，小儿参国议。中儿权最隆，出入侍天子。七叶轻汉貂，八达哂周士。冯唐亦何命，白首贱如此。
玉山佳处,元末明初,郭翼,爱汝西庄给事家，绕屋山石何谽谺。截江秀色发林壑，平地玉气贯虹霞。佳处如居子午谷，望中开遍冬春华。夜深酒醒月在海，应有仙人来系槎。
采莲曲,元末明初,丁鹤年,采莲复采莲，仍唱《采莲曲》。若欲知苦心，须食莲中肉。采莲复采莲，踟蹰一何久。不愁花妒容，惟恐刺伤手。采莲复采莲，藕亦不可弃。中有不断丝，似妾缠绵意。采莲复采莲，争如采荷好。花谢叶独存，团圆以终老。采莲复采莲，湖水清且深。徒能照妾面，不能照妾心。采莲复采莲，下有孤鸳鸯。秋花不结实，夜夜守空房。莲开花覆水，莲谢藕在泥。不学青萍叶，随波东复西。朝采并蒂莲，暮绾同心结。不学杨柳枝，含嚬送离别。莲舟何处来，同住西湖口。郎怜波上花，妾爱泥中藕。藕有青白节，花有艳冶容。郎心异妾心，三叹掩归篷。
画古木幽篁,元末明初,丁鹤年,碧海珊瑚树，清湘翡翠毛。无因将寄远，日暮寸心劳。
画葡萄,元末明初,丁鹤年,江海春雷动，群龙悉上天。秋来风露冷，个个抱珠眠。
题江亭柳色图,元末明初,丁鹤年,昔年酾酒地，江汉一茅亭。同会人何在？东风柳又青。
次先兄太守题竹韵,元末明初,丁鹤年,玉笋谢朝班，西风海国寒。无人知苦节，落日下长安。
题赤壁图,元末明初,丁鹤年,横槊英声远，闻箫逸兴长。至今风月夜，鹤梦绕黄冈。
题谢安观山图,元末明初,丁鹤年,欲为苍生起，神州未可还。筹思保江表，安若会稽山。
题长溪独钓图,元末明初,丁鹤年,溪上钓西风，心随溪水东。后车今已载，何待兆非熊。
题郑高士画竹,元末明初,丁鹤年,郑君高节士，潇洒绝人群。独把青鸾尾，山窗扫白云。
题画梅竹,元末明初,丁鹤年,姑射下天坛，天空鬓影寒。雪深归路迥，独自跨青鸾。
画梅,元末明初,丁鹤年,老向江南住，梅花共岁寒。故人清兴在，踏雪几回看。
画兰,元末明初,丁鹤年,湘皋风日美，芳草不胜春。欲采纫为佩，惭非楚荩臣。
画菜,元末明初,丁鹤年,蔬畦新雨过，小摘称君贫。若入君王梦，琼林第一人。
画竹,元末明初,丁鹤年,拂素写晴窗，亭亭玉一双。苍龙雷唤醒，风雨遍湘江。
画萝卜,元末明初,丁鹤年,高氏贤兄弟，常将备夕餐。如何清列士，今作画图看。
画菘菜,元末明初,丁鹤年,老圃青青甲，平生味饱谙。本无食肉相，岂是厌肥甘。
枯木竹石,元末明初,丁鹤年,青天腾一蛟，白日卧双虎。何人歌竹枝，遥隔潇湘浦。
小画 其一,元末明初,丁鹤年,远水吞天碧，危峰拔地青。何由云树底，挥麈坐茅亭。
小画 其二,元末明初,丁鹤年,翠黛浮晴汉，虬枝立暝烟。回舟不用楫，江上水吞天。
静乐轩,元末明初,丁鹤年,清心如止水，一月印当中。谁道芭蕉雨，潇潇解恼公。
临水梅,元末明初,丁鹤年,疏花清有影，止水净无埃。好似菩提树，明明照镜台。
横窗梅,元末明初,丁鹤年,禅窗夜虚明，照见臞仙影。上人对空花，悠然发深省。
画竹,元末明初,丁鹤年,夜诵蕊珠经，群真悉下听。仙坛晨自扫，拾得凤凰翎。
画梅 其一,元末明初,丁鹤年,松筠淹雨雪，桃李逐风尘。不有梅花树，谁回天地春。
画梅 其二,元末明初,丁鹤年,铁石挺孤标，冰霜抱贞素。一笑桃李空，嗟哉岁云暮。
咏蝉,元末明初,丁鹤年,蝉性极清高，愁吟类楚骚。炎天风露薄，度日亦嗷嗷。
逃禅室卧病简诸禅侣,元末明初,丁鹤年,高秋多病客，古寺寄黄昏。野迥常疑虎，天寒早闭门。离愁灯下影，乡泪枕边痕。赖有诸禅侣，情亲似弟昆。
次乌继善先生见寄韵,元末明初,丁鹤年,扶杖日行吟，悠然太古心。风云遗壮气，山水效清音。大雅消沉久，斯文感慨深。幸瞻乔梓在，奕叶尽成阴。
挽柴吏目,元末明初,丁鹤年,奕世莲花幕，人称汉吏师。都缘参赞重，颇觉转迁迟。雅论非三语，清声是四知。犹余前案牍，长作后箴规。
挽章处士,元末明初,丁鹤年,流年惊逝水，世事逐飘风。卜筑邻蓬岛，移家类葛洪。丹还金鼎伏，剑解玉棺空。惟有松坛月，通宵贯彩虹。
挽修竹处士,元末明初,丁鹤年,种竹人何在，乡邻久未忘。冰霜余节操，云锦见文章。散帙依朝爽，移樽坐夕凉。儿孙皆玉立，尤足继遗芳。
寄乡亲济阳公,元末明初,丁鹤年,身远乡情重，途穷客病深。参苓频在眼，桑梓最关心。居简便夷俗，含凄效越吟。自从遭丧乱，辛苦到如今。
登北固山多景楼,元末明初,丁鹤年,风月无边地，乾坤有此楼。城随山北固，潮蹴海西流。眼界宽三岛，胸襟隘九州。阶前遗狠石，谁复话安刘。
幽期,元末明初,丁鹤年,何处赴幽期，青林白谷陲。谷虚秋气早，林茂曙光迟。谈罢风生麈，歌阑月在卮。谋身良自足，何补国安危。
次友人张孟善承赠以诗韵,元末明初,丁鹤年,去去成长往，悠悠事远游。蹑云双短屐，载月一虚舟。江海鱼龙夜，山林鹤鹤秋。诵君佳丽句，慰我别离忧。
寓慈湖僧舍次龙子高提举韵,元末明初,丁鹤年,迢递过兰若，淹留为竹林。疏钟云峤迥，孤烛雨窗深。长啸非怀昔，狂歌岂避今。祇缘诸漏尽，不受一尘侵。
慈溪度夏报国寺寄甬东椿上人,元末明初,丁鹤年,一径野云深，僧关閟绿阴。雨腥龙出涧，风劲虎过林。澹泊资禅味，清凉养道心。三生如不昧，石上一来寻。
涵清轩,元末明初,丁鹤年,止水才盈掬，涵空有底宽。玉壶秋影净，金镜晓来寒。落月斜沈白，流霞浅浴丹。上人方宴坐，应向观中看。
赠李仙姑,元末明初,丁鹤年,何年萼绿华，来降地仙家。花拥青鸾节，香随白鹿车。清辉回雪月，玄想结云霞。不赴瑶池宴，桃开几度花。
赠济古舟,元末明初,丁鹤年,久留句践国，同寓给孤园。聊发溪头笑，何殊石上魂。卧云秋对榻，敲月夜过门。愿奉三乘法，常依两足尊。
送二僧往浣花草堂度夏,元末明初,丁鹤年,吟遍赤城霞，行行入浣花。为人无芥蒂，留客有瓜茶。寂寂先贤宅，堂堂古佛家。老怀因二妙，亦欲制袈裟。
题宋贡士袁庸死节传后,元末明初,丁鹤年,始获乡闱荐，俄惊国阼倾。丹心回日驭，赤手抗天兵。自可敦衰薄，何烦较死生。文山嘉传在，端合附高名。
送定海许县丞,元末明初,丁鹤年,蛟门佐邑满，南去候庭闱。雨露随花绶，云霞避綵衣。贤声今已著，色养旧无违。万里沧溟月，清秋作伴归。
送鄞县鲍秀才,元末明初,丁鹤年,贫病吾何有，深惭鲍叔知。可堪迟暮日，翻值别离时。霜月栖乌府，风云浴凤池。壮游如得意，音问莫教迟。
题湖山独步图,元末明初,丁鹤年,杖屦湖山外，悠然与世违。水边延月上，岩际待云归。随鹿过樵径，看鸥到钓矶。只今瞻画像，犹想挹清辉。
慈溪归隐,元末明初,丁鹤年,旧隐慈溪上，归休足自怡。水翻琴上曲，山送画中诗。丛菊秋容淡，孤松昼景迟。依然对猿鹤，无愧北山移。
题四明倪仲权处士像,元末明初,丁鹤年,松间新雨过，清览出亭皋。云逐青骢马，风生白苧袍。幽怀随地远，诗兴与秋高。囊锦归时重，应知从者劳。
题介石斋,元末明初,丁鹤年,介石存中正，能为逸豫防。砺金缘最劲，攻玉岂徒刚。贞德南山配，神机北斗当。补天应有待，五色烂文章。
题筠轩,元末明初,丁鹤年,种竹绕前楹，年深劲节成。薄云通雨气，清夜动秋声。鱼豕空遗简，鸾凰合度笙。往来三径熟，不负岁寒盟。
渔村书隐,元末明初,丁鹤年,彼美藏修者，为渔住海乡。傍沙观鸟迹，临水映萤光。舟楫须经济，丝纶拟对扬。得鱼供色养，綵服日升堂。
静乐斋,元末明初,丁鹤年,寂寂幽栖地，无营足自怡。清泉流道脉，白月净诗脾。每到忘机处，翻为得意时。豁然成猛省，太极是吾师。
勉济国诸郎,元末明初,丁鹤年,济国诸公子，风标各擅场。青阳生玉气，白月隐珠光。阀阅家声重，诗书世泽长。直须同素志，早为继遗芳。
挽四明乐仲本先生 其一,元末明初,丁鹤年,斯人嗟已矣，吾道转消沈。文物昭前古，功名困至今。空山方泣玉，同舍忽诬金。白首号天处，飞霜六月深。
挽四明乐仲本先生 其二,元末明初,丁鹤年,昔访幽栖地，论文十日还。图书花竹里，窗户水云间。一别成千载，孤魂隔万山。裹鸡吾老矣，东望涕长潸。
题鹄山书堂,元末明初,丁鹤年,已为蟾阙彦，仍就鹄山居。綵服晨供馔，青藜夜照书。寒香三径小，清籁四窗虚。仕学俱优日，承明别有庐。
送章彦端赴夔州太守,元末明初,丁鹤年,春雪遍林皋，清寒袭缊袍。题诗送贤守，呵冻强挥毫。别思巴江永，才名蜀岭高。文翁嘉政在，化俗莫辞劳。
送儒士伯坚赴会试,元末明初,丁鹤年,天子兴文治，春官策誉髦。鱼龙争变化，麟凤并游遨。玉殿红云合，金门紫气高。胪传称第一，宫柳映恩袍。
寄定海县丞张允达,元末明初,丁鹤年,幽兴日相关，应知吏事闲。哦诗松竹里，问俗水云间。蜃气烟中海，猿声月下山。蓬莱常五色，有待簉仙班。
挽缪将军,元末明初,丁鹤年,大将捐公馆，哀音彻帝廷。殒星芒角赤，驭日简编青。礼赙膺天眷，佳城获地灵。唯余冯异树，寂寞倚园亭。
挽唐都事,元末明初,丁鹤年,十年沧海上，辛苦赞戎机。帷幄筹虽在，辕门事已非。黄金从百鍊，白璧竟全归。生死俱无憾，千秋仰德辉。
秋蕖,元末明初,丁鹤年,绿水出红蕖，清丽世无比。旭日照新妆，盈盈明镜里。亦有后时者，悽然抱孤蕊。欲开风露寒，寂寂含香死。
梅林书屋,元末明初,丁鹤年,陆郎好修士，读书梅屋下。冰雪共清寒，风月同潇洒。弹琴聊对花，调鼎须待实。岂无松竹交，岁晚为三益。
题画竹二首 其一,元末明初,丁鹤年,天连翠障开，雨挟银河泻。中有澹荡人，于焉结茅舍。朝渔曲水滨，暮猎平林下。危途策羸骖，汨汨胡为者。
题画,元末明初,丁鹤年,荒荒野日低，漠漠江云冷。乔林延暮光，澄波浴秋影。高人千载怀，乾坤一渔艇。
奉怀九灵先生就次其留别旧韵二首 其一,元末明初,丁鹤年,晴霞丽层霄，淑景媚清曙。冉冉草际烟，盈盈花上露。幽禽何处来，飞鸣入庭树。不见心所亲，坐待停云度。
奉怀九灵先生就次其留别旧韵二首 其二,元末明初,丁鹤年,攀桂月扶疏，抚松云陆离。岂无淡荡怀，亦有幽贞期。何缘对清景，孤坐度芳时。故人不可见，新交非所知。
悼亡,元末明初,丁鹤年,别时如玉人，归来死生隔。日暮泣孤坟，音容杳难得。惟余坟上草，犹带罗裙色。
湖上二首 其一,元末明初,丁鹤年,鸳鸯湖中飞，还向湖中落。不比薄情人，天涯并海角。
湖上二首 其二,元末明初,丁鹤年,汀鹭映湖波，清白两无愧。立尽风雨寒，颇为口腹累。
长啸篇,元末明初,丁鹤年,惟远度可量，惟暗烛可照。丈夫穷达际，安可以逆料。区区井观天，扰扰管窥豹。众论徒沸腾，谁能领其要。韩信出裤下，市井皆哄笑。范雎置厕中，醉客更相溺。一朝佐秦汉，将相无同调。声名六合驰，事业九天耀。平生怨与恩，历历加显报。以马饲故人，以尉乞恶少。是非姑置之，独立发长啸。
挽倪仲权处士,元末明初,丁鹤年,维鄞有高士，乃居城北门。伯叔列茅土，弟昆罗搢绅。先生视富贵，蔑若行空云。萧然坐一室，诗书日讨论。忠信化闾里，孝友敦亲姻。用兹以殁世，人亡道弥尊。我昔客东海，托交见天真。荦荦金石义，蔼蔼骨肉恩。岂意隔生死，相思劳梦魂。尚怜灵凤毛，符彩备五珍。每过话畴昔，相对泪沾巾。我悲匪儿女，所感在斯文。
赠刘全真,元末明初,丁鹤年,峨峨崆峒山，去天不盈尺。西挹弱水流，东挂扶桑日。中有学仙人，眉白双眼碧。餐霞衣云雾，凝神鍊精魄。狞龙及猛虎，视之如虮虱。功成朝紫皇，名隶丹台籍。幡然汗漫游，飞行隘八极。沧海重扬尘，蟠桃几结实。天上与地下，俯仰成陈迹。归来敛衽坐，倒卷入冥寂。万象吾肺腑，四气吾嘘吸。乃知大还资，不离婴儿质。蚩蚩世间人，斲丧良可惜。
观郑高士坐图,元末明初,丁鹤年,凝身危石踞，屏息游丝摇。电光射玄关，龙虎声咆哮。天君寂不动，万象俱来朝。甘露降琼田，五色发灵苗。何必入青冥，然后为逍遥。
风泉清听,元末明初,丁鹤年,幽栖空谷中，石室如悬罄。坐阅造化机，动静互相胜。风生万籁随，雨过百泉应。萧萧乱疏钟，泠泠隐清磬。虎啸山月昏，龙吟海波静。上人谢声尘，悠然入深定。喧寂两俱忘，是乃名真听。
白云精舍,元末明初,丁鹤年,白云何处来，油然在岩岫。下有古精蓝，凌云起华构。吐吞金碧辉，隐见林泉秀。常从护法龙，低接喷香兽。觉花映益明，忍草滋逾茂。高僧亦无心，怡悦坐清昼。安得乘长风，遍界阴凉覆。法雨泽群生，普使跻仁寿。
赠秋月长老,元末明初,丁鹤年,秋月既虚明，禅心亦清净。心月两无亏，炯然大圆镜。流光烛万物，万物咸鲜瑩。倒影入千江，千江悉辉映。情尘苟不扫，倏忽迷真性。所以学道人，于此分凡圣。视身等虚空，无得亦无證。伟哉寒山翁，与汝安心境。
戆庵,元末明初,丁鹤年,小圃不盈亩，偪侧背江郭。种药有戆夫，庵居甘澹泊。参苓充服食，杞菊成帷箔。抱瓮不辞劳，荷锄宁改乐。平生慕陵黯，直道尽謇谔。固知逆耳言，即是瞑眩药。世无狄公笼，谁收治民瘼。何须持方柄，龃龉纳圆凿。余亦种瓜人，岁晏同盘礴。
送赤土矶巡检徐白任满,元末明初,丁鹤年,人生天地间，忠孝理最大。之子知所先，秉之若圭玠。小试弓刀职，长怀襁褓恩。由来忠荩士，多出孝义门。便便善辞令，济济习容止。忠孝苟不立，絺绣加犬豕。羡子负才气，玉立当青春。一饭不遑暇，志在君与亲。桓桓领壮夫，赫赫巡大邑。鸱张悉就擒，鼠窃亦屏息。耕桑各按堵，老稚春风中。瓜期忽已届，入谒蓬莱宫。车骑挽莫留，别我大江侧。临岐欲赠言，老病多惭德。青云贤路开，俊乂俱登庸。自此跻膴仕，毋忘孝与忠。
题碧梧轩,元末明初,丁鹤年,威凤出羽族，乃为王者瑞。飞翔九千仞，览德斯一至。和鸣周室兴，来仪舜廷治。高轩植北梧，万一幸而致。慨然千载怀，孰敢谓不智。奈彼积石遥，往来良不易。先生人中凤，文章五色备。肯作朝阳鸣，亦足瑞斯世。
赠医士乐孟杰,元末明初,丁鹤年,越人有至鉴，明德以为基。视疾洞表里，谈笑驱三尸。神圣不自居，托以饮上池。今人重势利，昼夜营已私。心志先蛊惑，仁术讵能推。明哲有深诫，弗治为中医。乐也孝廉士，天锡仁寿资。蚤岁失所怙，长怀罔极悲。力学岐黄术，百岁奉慈闱。朱颜映华发，和气春熙熙。因推老老意，遂及亲与知。东邻抱膏肓，西里困疮痍。刀圭一入口，沈痼忽若遗。乐也无德色，贤声日四驰。越人久羽化，绪言百世师。今古不二致，乐也其勉之。
题竹,元末明初,丁鹤年,楚楚新移竹，翛翛已出林。渭川元接叶，淇水本联阴。既忝轩墀重，应蒙雨露深。芝兰方并植，荆棘敢相侵。有荷栽培力，无惭变化心。长身龙夭矫，密羽翠萧森。委砌风飘锦，筛庭日布金。奇材仲连箭，雅韵伯牙琴。欸乃歌频度，平安问每临。风云今自饱，冰雪旧能任。岂独松梅友，仍多草木钦。琅玕擎使节，玳瑁合朋簪。直可扶衰老，贞堪载古今。钓鳌期大用，引凤压群音。词客题诗到，幽人载酒寻。烟旌朝冉冉，月纛夜沈沈。展席临秋水，钩帘对夕岑。清风驱酷暑，一为豁烦襟。
题西圃卷,元末明初,丁鹤年,坐阅桑田变，归为菽水谋。聊从西圃隐，少慰北堂忧。汲月沧江晓，锄云沃野秋。新蔬和雨摘，硕果带霜收。嘉树巢乌鸟，闲庭下白鸥。管宁金不顾，季路米应求。千载谁同调，东陵有故侯。
送铁佛寺盟长老还襄阳,元末明初,丁鹤年,襄汉扬波日，江湖避地时。行行随老母，处处礼名师。云水元无住，风尘信所之。睦州勤奉养，江革备艰危。掌钥钟山下，传灯鄂渚湄。剩翻龙藏典，几咏《鹤楼》诗。深慨丛林废，真成一木支。铜仙频阅世，铁佛重开基。法几雕文具，灵幡刺綵丝。云钟晨缥缈，月殿夜参差。已悟无生法，还兴罔极悲。他乡流徙远，先垄奉迁迟。澒洞今方息，旋归故可期。望云双泪泻，计日寸心驰。官柳催飞锡，昙花侑奠仪。既明埋玉理，岂是系珠痴。定应眠牛兆，毋生触鹿疑。春晖怜旧线，秋露荐新祠。生死俱无憾，诸方起孝思。
静乐,元末明初,丁鹤年,高人嗟逝矣，静乐尚求诗。岂意无为道，翻成罔极悲。二难勤继述，一默付希夷。饮水心愈洁，看山意更迟。伤乌营冢日，吊鹤造庐时。霜露增新感，烟霞遂宿期。闭门春事去，隐几午阴移。未坠青云志，仍工白雪词。每怜司马病，深忝叔牙知。惭愧无佳句，缄题慰孝思。
送武昌知县潘公考满,元末明初,丁鹤年,依依武昌柳，灼灼河阳花。看花思善政，折柳送仙槎。樊川令尹今潘岳，下车朝夕询民瘼。三年德化蔼如春，政成仍与民同乐。值今考绩朝玉京，云开天霁飞凫轻。褒德曾闻封卓茂，自古朝廷重老成。河阳花，武昌柳，勿剪勿伐公知否。邑人爱护比甘棠，一岁春风一回首。
黄鹤楼,元末明初,丁鹤年,半空金碧何代楼，仙人鹤驾曾一游。雕槛看云楚山晓，珠帘捲月湘江秋。楼前云月长无恙，祢赋崔诗角清壮。西风忽动庾公尘，仙人仍归九天上。
植樗轩,元末明初,丁鹤年,徂徕苍松干，峄阳孤桐枝。矫矫卧龙节，娟娟栖凤姿。桐中琴瑟松栋梁，采之斲之生辉光。明堂清庙即登用，回首故山云路长。凤凰不来龙亦去，樗散当轩承雨露。
赠玄溟鍊师,元末明初,丁鹤年,神仙中人毛外史，方瞳深碧虬髯紫。了知大道本无为，况是谷神元不死。偶因救旱驱玄溟，倒泻银河如建瓴。功成不居拂衣去，洞庭渺渺君山青。
紫芝山房,元末明初,丁鹤年,先翁胸中有丘壑，豫筑园亭向山郭。清宵忽梦紫芝生，地灵献瑞真佳城。只今诸孙仍肯构，风姿晔晔如芝秀。一门朱紫自此升，始知吉梦为休征。始知吉梦为休征，千载无惭下马陵。
双溪草堂,元末明初,丁鹤年,曰琴曰盖皆名山，双溪衮衮来其间。玉龙齐驱绕地轴，青鸾并翥朝天关。草堂先生足风致，击空明兮揽空翠。英才乐育贡春官，始识先生仁且知。
赠戴原正,元末明初,丁鹤年,戴生眼如电，读书夜忘眠。清晨盥栉罢，起居慈母前。母身康宁子心喜，读书还向书帷里。缀文调膳秋复春，凤凰符彩驺虞仁。天心一回，四海平治。明堂抡材，清庙需器。栋梁瑚琏宁汝弃。
离鸾篇,元末明初,丁鹤年,孤凤病且死，聘鸾以为偶。引颈呜鸣托其后，鸾对以臆肯以首。恶鸟啄其雏，飘风撼其巢。伏育补葺，鸾不辞劳。雏日以长能反哺，巢日以广多牖户。天锡寿考，既和且平。每一对镜，犹复悲鸣。始终德义俱无愧，乃知鸾凤所以为世瑞。
胡节妇,元末明初,丁鹤年,一自失良人，年年不见春。常时折花处，青苔满行路。即今垂老百事非，箧中惟有嫁时衣。姑终养，子成立，望夫差胜山头石。
乐节妇,元末明初,丁鹤年,荼蓼未为苦，姜桂未为辛。累累辛苦者，无若未亡人。欲随世苟活，生则同室死同椁。欲殉夫并殂，阿婆方老儿方孤。朝养姑，暮教子，泉下良人犹不死。
送周侍郎定江浙赋税还大都,元末明初,丁鹤年,戈甲三边静，车书四海同。时平尚文治，策士明光宫。龙沙公子清且美，玉立芙蓉照秋水。前席才名贾谊贤，出关气槩终军伟。恭捧帝符临下方，卿云五色分天章。星轺小驻武陵驿，炎海六月生清凉。宣朝廷德，意问闾阎。疾苦游民，亦占籍编。户悉按堵，力役均平赋敛轻，去者讴歌来鼓舞。观风采谣，乃使之职。任贤使能，惟帝之德。目击盛事，岂容缄默。乃歌曰：生逢舜日当尧天，经营内外皆英贤。八十衰贫百无补，茅檐击壤歌丰年。
题余姚叶敬常州判海堤卷,元末明初,丁鹤年,阴霓夜吼风雨急，坤维震荡玄冥立。桑田变海人为鱼，叶侯诉天天为泣。侯奉天罚诛妖霓，下平水土安群黎。嶙峋老骨不肯朽，化作姚江捍海堤。海堤蜿蜒如削壁，横截狂澜三万尺。堤内耕桑堤外渔，民物欣欣始生息。潮头月落啼早鸦，柴门半启临沤沙。柳根白舫卖鱼市，花底青帘沽酒家。花柳村村各安堵，世变侯仙倏成古。侯虽已矣遗爱存，时听丛祠咽箫鼓。人生何必九鼎荣，庙食贵有千载名。君不闻一杯河水决瓠子，沈马亲勤汉皇祀。又不闻一带江波泛蜀都，刻犀厌胜秦人愚。江平河塞世犹骇，何况堂堂障沧海。论功不啻济川才，砥柱东南千万载。呜呼只今四海俱横流，平地风波沉九州。苍生引领望援溺，州县有官非叶侯，禦灾谁复忧民忧！
书揭秘监所撰李处士墓铭后,元末明初,丁鹤年,亭亭高冈松，上有双栖乌。朝出营其巢，暮归哺其雏。雌雄和鸣尾毕逋，巢成雏长乌双殂。月明夜静雏影孤，南飞绕树声号呼。西溪之浒，南山之隅，衔土为墓口卒瘏。蓬莱老仙，悯其慈孝俱。锡以五彩凤凰羽，径寸骊龙珠。光芒昼夜烛墓庐，哀哀既慰情始舒。振迅羽翮思天衢，故巢岁晚牖户虚。飘飖风雨无时无，缠绵补葺良艰劬。君不见秦家桂树空扶疏，高枝却使䲭枭居。
环翠楼歌,元末明初,丁鹤年,大山摩穹霄，小山翻洪涛。或翔丹穴凤，或舞寒江蛟。奔腾起伏奇观不可状，云锦屏风金碧障。中有仙家太古坛，鸟啼花发春自闲。子晋鸾笙乘月过，王乔凫舄凌云还。环翠楼开紫霞里，更揖鸡峰朝舜水。千岩秀色傍窗浮，万壑涛声从座起。烟消日出天溶溶，玉壶倒插金芙蓉。钩帘相对坐长夏，洒然冰雪生心胸。君不见天台嵯峨四万八十丈，若非飙车羽轮那得上。又不见终南盘亘中原五百里，天梯云栈悬绝那可履。何如羽人高居环翠楼，调笑日月轻公侯。仙韶灵响每坐听，日观霞城时卧游。还丹鍊就颜如玉，读书学道日不足。琅函金检五千言，锦帙牙签三万轴。星为冠兮霓为裳，或参麒麟翳凤凰。翩翩上游白云乡，手把绛节朝紫皇。钧天九奏赐霞觞，醉乘冷风还下方。眼空四海小八荒，层楼栖真寿而昌。此名此境孰敢当，蓝山道士身姓梁。
送僧净皓书童正思所作诗序后,元末明初,丁鹤年,童郎豪爽士，平生少许可。独于皓上人，珠玑发咳唾。上人学法英妙年，参遍诸方文字禅。铁鞋踏破石头路，教外方知别有传。童郎我同道，上人我同乡。相逢江上折官柳，离思悠悠江水长。
送铁佛寺益公了庵朝京游浙,元末明初,丁鹤年,世尊出西域，教化极东土。大道本无为，盛德人所慕。只今灭度二千年，授经弟子如亲传。我生懒僻苦贪佛，或谓三生有胜缘。武昌铁佛古名刹，兵燹荐臻孰承乏。益公崛起振宗风，至味啖人如嚼蜡。相逢一笑即相亲，下榻东轩忘主宾。薰炉茗椀坐清夜，从容软语温如春。晓来别我朝京国，短策轻包适吴越。吴越山水天下奇，宝坊金刹皆人杰。公今参访必遇人，六根一扫无纤尘。钱唐潮音华顶月，独露堂堂见本真。从此平生大事毕，顿觉身心乐无极。踢翻大海水逆流，半夜中天出红日。我有故人僧中雄，不远千里来诗筒。烦公问讯向何处，说法今留兜率宫。
送蔡士廉舍人奔讣还四明,元末明初,丁鹤年,公家东海滨，我昔共乡县。今同寓鄂渚，十年不一见。公从藩府典礼仪，入侍须早出每迟。不将汎爱要乡誉，直以孤忠结主知。雪松贞操寒逾劲，冰蘖清声老更驰。府中诸彦皆人杰，政事文章称二绝。重公质朴古人风，平揖下堂腰罄折。身名俱泰心独悲，甘旨亲庭千里隔。一朝海鹤寄云椷，阿翁已作蓬莱客。仰观乔木战飘风，五内分崩面深墨。我闻往吊始见公，我足蹒跚公发白。相看话旧重咨嗟，少日风流那复得。花明春泛越王湖，月皎秋寻贺公宅。赏花弄月秋复春，诗酒清狂多故人。直倚青年骄白日，岂知碧水扬黄尘。从此东西各星散，我忆同游如梦幻。秋风江上漫思鲈，夜雨关河愁听雁。公当大事赐告归，片帆东下孤云飞。里中长老久相待，一见喜极还沾衣。傥问题诗者谁子，道即辽东丁令威。
送奉祠王良佐奔讣还兖城,元末明初,丁鹤年,兖为礼义乡，自昔多名士。佐也游夏徒，力学能崛起。三冬文史富才华，万言入对天王家。骑蟾秋折广寒桂，走马春看长安花。承恩筮仕御史府，风生台阁膺佥举。雅知严敬授祠官，奉礼山川来大楚。祠宫清暇日有余，焚香危坐读父书。门外犹维桓典马，釜中屡出莱芜鱼。嗟予老病衡茅下，时人弃置如土苴。多公高义数相过，茅塞心胸赖陶泻。霜风一夜吹庭闱，椿萱并瘁色养违。再拜天颜零涕出，千里看云匍匐归。佳城已卜牛眠地，屏立泰山带围泗。种松畚土展孝诚，傍水依山砺仁知。知明仁熟政乃攻，终丧还谒蓬莱宫。致君尧舜付公等，伫令四海回淳风。五风十雨年屡丰，吾何幸为田舍翁。
送奚仲瑛进士服阕朝京,元末明初,丁鹤年,奚郎健笔凌高秋，排云直上蟾宫游。一枝丹桂许先折，归来两袖天香浮。早年抡材服官政，百里秋毫归藻镜。躬承天语佐夏官，幕下清谈烽燧静。家书忽报丁内艰，读礼还依孔子山。教育英才乐人乐，一旦征书到岩壑。鲲鹏从此徙南溟，凤凰仍旧巢阿阁。
望云思亲图,元末明初,丁鹤年,山人爱云不离山，巢居只在云松间。枕泉漱玉弄明月，此心直与云俱闲。达官爱云云作侣，平步青云称高举。天瓢一滴慰苍生，大旱用汝为霖雨。王公出处与此二者殊，十年游宦感离居。衣上犹存慈母线，手中长把严君书。日日看云不遑暇，为有吾亲舍其下。恨身不得逐云飞，却写飞云入图画。公余展玩凝心神，见云如见吾双亲。卷图仍寄吾亲舍，永奉高堂长寿身。狄公盛事王公继，今古孝思同一致。
竹林书屋,元末明初,丁鹤年,王郎高标绝尘俗，牵茅自结清风屋。屋中充栋积古书，屋外循檐种修竹。离离实垂珠，森森笋抽玉。鸾凤食有余，虎豹文亦足。时时把书卷，自向竹下读。礼义深服膺，圣贤常在目。王郎学道今有年，半是臞儒半是仙。清脩酷与此君似，中通外润直且坚。平生不作桃李媚，岁寒风节恒凛然。不随沉湎唐六逸，不效旷达晋七贤。净扫仙石坛，焚香究玄玄。客来不交语，共坐蔚蓝天。蒲轮他日访幽侧，以道匡君流惠泽。功成太史不一书，却汗青青为简策。
脱太师,元末明初,丁鹤年,淮海重闻斧钺临，一时黎庶尽倾心。雷霆声播天威远，霖雨恩添帝泽深。暗室有蝇污白璧，明廷无象铸黄金。风尘未息英雄死，坐对江山慨古今。
靳公子,元末明初,丁鹤年,中朝公子多才俊，潇洒风尘独靳侯。白雁久无天上信，黑貂渐敝雪中裘。虚堂帘影迟迟昼，别馆灯光淡淡秋。到手深杯须剧饮，醉乡消得古今愁。
九灵山房图,元末明初,丁鹤年,九灵别业何年到，聊作新图寄所思。幽谷白云晴窈窕，高檐翠树晓参差。辋川已入王维画，韦曲仍传杜甫诗。咫尺相望成万里，卧游心事许谁知。
元旦寄朝真宫诸道侣,元末明初,丁鹤年,穷阴残腊喜全消，淑景新正觉倍饶。一气挽春回厚轴，五云扶日丽层霄。媚时久厌银幡巧，卜岁深期玉烛调。最爱群仙持绛节，朝真不惮九天遥。
奉寄九灵先生四首 其三,元末明初,丁鹤年,早将长策靖三边，晚抱孤忠守一廛。出处久推张翰达，登临重觉谢安贤。烟霞丘壑龙山屐，风月汀洲凤浦船。东望三神才咫尺，不妨来往挟飞仙。
奉寄九灵先生四首 其四,元末明初,丁鹤年,清泉白石两翛然，仙隐何妨日似年。颇厌文章妨大道，却从奇耦玩先天。云间犬舐烧丹鼎，雨里龙耕种玉田。终岁不闻城府事，闭门闲著养生篇。
赠李全真,元末明初,丁鹤年,玄元孙子玄都客，汗漫长游宇宙间。黄鹤白云迷鄂渚，青牛紫气满函关。袖中宝剑雌雄合，鼎内金丹大小还。不见吹笙王子晋，秋来几度候缑山。
题太守兄遗藁后二首 其二,元末明初,丁鹤年,黑风吹海浪如山，独跨长鲸去不还。身世云烟游物外，文章奎壁照人间。彤庭朝朔双凫远，绿野行春五马闲。老我急难余泪在，一回抚卷一潺湲。
逃禅室卧病有怀故乡柬诸友生,元末明初,丁鹤年,谋生失计倍凄凉，扶病将归自激昂。那得金丹生羽翼，只将铁石作肝肠。日长独卧维摩室，岁晚全荒陆氏庄。幸际诸公各当道，应思孤客久迷方。
梦得先妣墓,元末明初,丁鹤年,慈颜幽翳杳难知，风雪孤村遍访之。极浦空江泥滑滑，荒冈断垄冢累累。那知恍惚魂归夜，正是呼号泪尽时。孝格皇天吾岂敢，聊同乌鸟报恩私。
哭阵亡仲兄烈瞻万户,元末明初,丁鹤年,独骑铁马突重围，斩将搴旗疾似飞。金虎分符开幕府，玉龙横剑卫邦畿。委身殉国心方尽，裹骨还乡愿竟违。病卧沧江怜弱弟，看云徒有泪沾衣。
奉怀先师豫章周孝思先生,元末明初,丁鹤年,先生有道负清时，经济何由见设施。白水青山聊自适，光风霁月复谁知。出尘标格三株树，瑞世文章五色芝。鸣凤不闻人亦去，生刍一束起遐思。
寄见心长老二首 其一,元末明初,丁鹤年,豫章老子最能文，禅海词林总逸群。弧矢机锋天下避，圭璋声价日边闻。昼长经阁翻新钞，岁晚诗坛策旧勋。自古灵山名胜地，几多龙象望慈云。
寄见心长老二首 其二,元末明初,丁鹤年,上方借榻动经春，道义交情久更亲。涤器每怜司马病，卓锥不厌仰山贫。茶烟隔座论文夜，花雨沾筵听法晨。一自天香通鼻观，六根无处著纤尘。
秋夜宿定水寺天香阁有怀见心长老,元末明初,丁鹤年,寂寂双峰映涧流，重来托宿敞云楼。窗涵虚白三更月，帘捲空青一色秋。颇有高情酬胜赏，可无奇句入冥搜。天风开遍岩前桂，谁为烝香寄澹游。
梅南道人读易图,元末明初,丁鹤年,画省归来谢缙绅，傍梅观易最清真。孤根下应先天气，太极中含大地春。傲睨乾坤双老眼，婆娑香影一吟身。岁寒莫问调羹事，且作耆英会里人。
方寸室,元末明初,丁鹤年,道义谋生本自然，何烦负郭更求田。由来方寸留耕地，即是虚灵不昧天。春雨既濡先泽远，秋风肯穫后昆贤。不忘种德辛勤意，余庆朝朝大有年。
南湖渔隐,元末明初,丁鹤年,冰蘖同声想二难，南湖寄傲水云宽。并投清宪飞霜简，对把沧浪钓月竿。蚁梦无凭应易断，鸥盟有待竟长寒。卷中名胜多亲旧，三复遗文一永叹。
瑞草堂,元末明初,丁鹤年,手种丛萱孝感深，阳和随见破穷阴。侵凌雪色双华萼，报答春晖寸草心。疏翠近分书带碧，嫩黄遥映寿觞金。忘忧坐对高堂晚，更听埙篪奏好音。
知归庵,元末明初,丁鹤年,衮衮红尘未息机，斯人何事独知归。青山不辨将来计，白发徒嗟既往非。谷日云霞随葛屦，沙头鱼鸟识荷衣。自惭潦倒江湖表，犹对旄丘赋式微。
九曲山房,元末明初,丁鹤年,九曲园亭结构牢，画图谁为重挥毫。蛟虬起陆岩峦秀，风雨号空树木高。五夜神光通岳气，三秋明月荐溪毛。泷冈墓表情何极，手把杯棬泪满袍。
巽江草堂,元末明初,丁鹤年,巽山环拱巽波涵，潇洒茅堂在蔚蓝。明月倒悬天上下，清风远播地东南。寻盟鸥鹭闲情适，坐镇鱼龙老气酣。最爱行藏兼吏隐，诗成应拟百花潭。
水光林影图,元末明初,丁鹤年,知是平泉是辋川，水光林影共悠然。薜萝凉映纷纷月，蘋藻清涵湛湛天。为飐翠旗龙夭矫，倒开金镜凤翩跹。此中真趣谁能辩，吏隐云间一散仙。
水光山色斋,元末明初,丁鹤年,新构茅斋绝世纷，水光山色喜平分。四窗凉涌玻瓈月，一榻晴封紫翠云。鸟度画屏迷远黛，鱼吹清镜动圆纹。往来半是渔樵侣，闲话兴亡坐夕曛。
假馆武当宫承舒庵赠诗次韵奉谢二首 其一,元末明初,丁鹤年,一归琳馆即逍遥，无复驱驰混市嚣。载酒每承文士过，斗茶频赴羽人邀。三清风露从天下，五色云霞匝地飘。匡坐不眠神益正，静听笙鹤度中宵。
假馆武当宫承舒庵赠诗次韵奉谢二首 其二,元末明初,丁鹤年,去天尺五去人遥，地位清高隔世嚣。秘阁校书多考索，初筵设醴重招邀。每看赋雪才无敌，便觉凌云气欲飘。枉骑敢烦临暑夕，拿舟或可候寒宵。
次块翁中秋诗韵,元末明初,丁鹤年,西风黄鹤旧矶头，皓月中分此夕秋。乌鹊无依频绕树，鱼龙有喜竞乘流。烟云尽捲天逾大，河汉低垂地欲浮。拟买桂花陪胜赏，老来佳句恐难酬。
再用前韵,元末明初,丁鹤年,庾公楼上鄂城头，乘月今为第几秋。大地长天俱并照，明河晦海各分流。寒光下泻方诸溢，颢气高腾沆瀣浮。不见故人吴季子，百年清兴若为酬。
送奉祠康仲谦致仕还陕西,元末明初,丁鹤年,大国祠官致仕归，秋风祖帐足光辉。青松黄菊先庐在，白发苍颜故老稀。久奉山川谙祀典，远迎乡党识朝衣。家居重念君恩厚，日送南来一雁飞。
送贝惟学武昌省亲复还吴淞,元末明初,丁鹤年,黄鹤矶头捲雪涛，孝廉舟稳载时髦。故庐先垄归心切，慈母难兄别思劳。千里莼羹宜具馔，三秋菊酒称题糕。到家正及登高会，潇洒谁同白苧袍。
送人使高丽,元末明初,丁鹤年,文物中朝宰相家，联芳五桂至今誇。百年重喜孙枝盛，万里遥瞻使节华。旸谷宵分宾日驭，天河秋早候星槎。朝鲜自昔知才辩，伫见勋名被迩遐。
秋素轩为涂以谅赋,元末明初,丁鹤年,新凉夜透读书帷，潇洒轩居素景宜。黄菊有香风瑟瑟，白莲无质月迟迟。垂纶水槛沙鸥狎，步屧柴门野鹤随。除却天光与云影，更无一物在襟期。
次韵陆伯旸梅花诗,元末明初,丁鹤年,小车厌看洛阳花，梦想林逋处士家。十里湖山春浅淡，一枝雪月夜横斜。孤高不受金尊赏，清冷无烦锦帐遮。今日重吟香影里，百年风致未为赊。
挽卫知事胡公鼎二首 其一,元末明初,丁鹤年,江海论交四十年，故家文物羡君贤。灯前夜雨书连屋，花下春风酒满船。舍瑟肯居曾点后，着鞭宁让祖生先。他乡重会情欢极，俄送輀车一泫然。
挽卫知事胡公鼎二首 其二,元末明初,丁鹤年,自构幽轩倚碧梧，琴樽时复集名儒。一官迢递来黄鹤，五夜悲凉梦白驹。剩有良筹遗细柳，可无高义致生刍。孤儿扶柩归程远，啼杀林间返哺乌。
挽故豫章义士吴复原,元末明初,丁鹤年,挺生英杰百夫防，高义孤忠少颉颃。艰食屡分图共济，危城百战誓同亡。延津剑去秋无气，合浦珠还夜有光。三复园亭新墓表，哀荣宁独在泷冈。
挽吴公祐祭酒母刘夫人二首 其一,元末明初,丁鹤年,淑容玉润气冰清，择对仍归间世英。四德远从麟趾化，九苞亲见凤毛成。正当爱日调珍鼎，遽尔乘云上玉京。回首仙踪无觅处，双峰雨露倍伤情。
挽吴公祐祭酒母刘夫人二首 其二,元末明初,丁鹤年,母仪妇道重当今，共说夫人独苦心。教子遂成双白璧，救夫不惜万黄金。家庭遗爱留名郡，阡表新铭出翰林。每遇良辰增孝感，板舆闲却在花阴。
题吴公祐祭酒双峰雨露亭,元末明初,丁鹤年,春到先茔雨露饶，思亭新构报劬劳。碧涵一水吞天阔，玉立双峰拔地高。每想音容增怵惕，还因精气感薰蒿。通家二世深恩在，把笔题诗泪满袍。
挽谢伯升母王安人,元末明初,丁鹤年,兰蕙为心玉作姿，闺门懿范后人师。齐眉致敬过宾礼，和胆资勤冠母仪。岁晚灵椿联奕叶，春深文梓长孙枝。正当琴瑟偕娱老，岂意杯棬感孝思。
武余清乐为致仕尹将军赋,元末明初,丁鹤年,汗马功成即引年，登山临水小游仙。印纹久秘微生绿，字韵新成尽入玄。深造烟霞灵运屐，浩歌风月鄂君船。贻谋尚有孙吴略，膝下时时课一篇。
紫阁山房为史仲鱼赋,元末明初,丁鹤年,太华诸峰紫阁奇，结茅应不负幽期。远分空翠来函谷，静写脩蛾入渼陂。红日屋头临照近，白云窗外卷舒迟。曳裾自到金门下，猿鹤无时恼梦思。
送长史管公时敏朝京,元末明初,丁鹤年,黄鹤楼前画舫开，送车千辆动浮埃。楚人独数苏从谏，齐士谁过管仲才。报政每随鹓鹭入，览辉重见凤凰来。君心东注同江汉，一一敷陈对玉台。
次向自诚韵,元末明初,丁鹤年,道究先天太乙初，金门大德复谁如。已承丹篆三天箓，还读青藜午夜书。华表忽归辽海鹤，仙庖频食武昌鱼。行窝处处春风里，拟办尧夫洛下车。
春晖堂,元末明初,丁鹤年,群敷尽待青阳发，萱草先侵白雪还。蔚矣芳心承丽景，宛然愉色奉慈颜。陈王葵藿君臣际，谢傅芝兰伯仲间。忠养无违家庆远，韶光常映舞衣斑。
岁寒书屋,元末明初,丁鹤年,学究天人独下帷，岁寒元自有深期。若非文史三冬足，安得功名百世垂。台阁生风当此日，轩窗映雪已多时。由来不负澄清志，冰蘖声名草木知。
谢刘伯升愈疾,元末明初,丁鹤年,故人素擅岐黄术，今我兼承管鲍知。高义百年存古道，沉疴一旦起神医。杏林春早繁花合，橘井秋深美实垂。最爱相酬无长物，数篇清绝盛唐诗。
常秀轩为姻侄唐仲节赋,元末明初,丁鹤年,脩竹疏松一径存，故家德泽久培根。岁寒并励冰霜节，春永均沾雨露恩。翠盖垂珠知结子，锦棚抽玉见生孙。要知奕叶承家庆，多在诗书礼义门。
送詹光夫之云南通海校官,元末明初,丁鹤年,儒冠跋涉敢辞劳，直以诗书化不毛。盛世用文兴礼乐，黉宫接武贡英髦。密依坛杏登弦诵，独对山茶设醴醪。会见毓才功第一，归来宫锦赐新袍。
得亡友郭至善医士哀问二首 其一,元末明初,丁鹤年,不知大梦赴华胥，犹向来人问起居。药圃春深余故植，芸窗日永列遗书。独怜宿草迷荒冢，安得生刍致倚庐。咫尺无由亲执绋，深惭千里巨卿车。
得亡友郭至善医士哀问二首 其二,元末明初,丁鹤年,俊骨英才孰与俦，华星明月照清秋。重伤贾谊才无敌，深恸颜渊德最优。过墓自当留宝剑，济河谁复共仙舟。极知脩短俱天命，老泪无端似水流。
寄铉宗鼎,元末明初,丁鹤年,开士幽栖何处是，一庵潇洒傍双峰。弹琴夜和鸣皋鹤，咒钵朝降渡海龙。万里思乡瞻北斗，十年学道事西宗。故人海内皆星散，忆尔山中冰雪容。
昏瞆一首,元末明初,丁鹤年,老来昏瞆底须嗟，声色双忘也自嘉。秋枕不惊风外叶，春杯长对雾中花。海师唱道禅多悟，张籍题诗字半斜。幸有灵台长不昧，目观耳听总无差。
独松庵,元末明初,丁鹤年,独抚长松昼掩扉，岁寒高节想无违。茯苓春暖供斋钵，萝薜秋清制道衣。云满碧山龙起蛰，月明沧海鹤来归。净瓶满贮菩提水，恐有人参第一机。
题建昌王子中桥亭八景,元末明初,丁鹤年,桥亭风景洞天如，中有儒仙旧隐庐。春涨挼蓝涵螮蝀，晓岚滴翠湿芙蕖。受诗华巘浮丘馆，说剑香炉许令居。云外悬崖飞屐上，雨中沃壤带经锄。疏钟鲸吼霜华重，长笛龙吟月色虚。老我尘寰怀胜景，追游早晚命巾车。
送进士都坚巴哈出宰三山,元末明初,丁鹤年,龙沙公子龙头客，锦绣胸襟玉雪颜。一日蜚英惊四海，九天承宠宰三山。花前封印青春醉，槐下鸣琴白昼闲。守令近民勤圣念，早须报政五云间。
观太守兄昌国劝农,元末明初,丁鹤年,东皋风日媚新晴，太守躬耕晓出城。袅袅双旌穿柳过，萧萧五马蹋花行。杖藜父老陪咨访，骑竹儿童主送迎。岂意兵荒南北遍，化行沧海独升平。
勉戴玄学,元末明初,丁鹤年,才名籍甚冠时髦，爱尔青牛气独豪。千里共誇骐骥足，九苞争睹凤凰毛。月中把桂云生履，天上看花日映袍。宦达每由稽古力，夜窗灯火莫辞劳。
赠陈章甫,元末明初,丁鹤年,少年仗剑游京国，豪气峥嵘压五陵。柳绿御沟春饮马，草黄上苑晓呼鹰。日边冠盖人人识，雪后舟航处处乘。白首归来寻旧隐，高谈惊座羡君能。
送潘允章归天台定省,元末明初,丁鹤年,从师久客鄞江馆，重忆庭闱问起居。五彩早成莱子服，一经今授伏生书。落花芳草春停骑，斜日孤云暮倚闾。暂尔南归仍北上，万言敷对玉阶除。
次张抚军韵二首 其一,元末明初,丁鹤年,先公昔镇西南日，几拜殊恩出御筵。桃李门墙宾客盛，芝兰庭砌子孙贤。百年遗爱齐民服，一代鸿勋信史编。最是抚军能接武，桃灯夜读十三篇。
次张抚军韵二首 其二,元末明初,丁鹤年,堂堂雄略靖三边，亹亹清谈动四筵。夜月辕门严士卒，春风幕府集才贤。诗宗李杜元无敌，书法孙吴每自编。白首栖栖江海客，远烦驰寄锦云篇。
寄张廷言,元末明初,丁鹤年,千里关河阻重兵，两烦书札见深情。故人我久知张禄，处士时多忌祢衡。阅世正当思豹变，出关何必待鸡鸣。莫嗟才大难为用，天运行将返治平。
次东轩居士韵,元末明初,丁鹤年,珠玉新诗照士林，长城宁畏短兵侵。春云有态时时变，秋水无痕岸岸深。洛下才名推独步，越中山水喜重临。别来岁晚偏相忆，谁折梅花慰渴心。
丙午十一月二十四日夜梦回书事,元末明初,丁鹤年,抱病经时不出门，存亡一一念诸昆。兵戈随处断消息，风雨终宵劳梦魂。竹下题诗云起砚，花前度曲月当樽。每因旧事增新感，独对寒灯拭泪痕。
寄胡敬文县尹,元末明初,丁鹤年,湖北衣冠蔼士林，十年兵革尽消沉。昆冈火后余双璧，锦里书回抵万金。凫舄趋朝天阙近，《霓裳》度曲月宫深。谁知海上垂纶者，去国长悬万里心。
奉寄表兄白留守兼呈杨廉使,元末明初,丁鹤年,白发先朝旧从臣，悬车遍看五湖春。养恬高节矜持重，优老浓恩奉拜频。每有缁黄谈幻化，可无朱紫问经纶。座中不遇杨开府，肯把平生对客陈。
太守兄遗纸帐仍赠以诗次韵奉谢,元末明初,丁鹤年,湘娥剪水霜刀匀，虚室生白无纤氛。壶中但觉风雨隔，壳里岂知天地分。蟾光夜明楮叶露，蝶梦春远梨花云。恍然置我银世界，纵有琼瑶难报君。
渡鄞江后寄陆时敏陈可立,元末明初,丁鹤年,小艇横江捷似飞，故人凝睇送将归。过山残照明纱帽，渡水浮云乱苧衣。沙鸟水鸥同泛泛，岸花汀草各依依。风尘来往惭经济，拟著渔蓑坐钓矶。
寄张左瞽,元末明初,丁鹤年,张生脱略今有年，食无粱肉眠无毡。丈夫既与世不偶，贫贱肯为人所怜。齐眉已喜孟光敬，剪发况闻陶母贤。拂衣归来好共隐，与尔共耕沮溺田。
别四明亲友,元末明初,丁鹤年,春雨晴时春水生，春风摇荡别离情。柳条弄色已堪把，莺语怯寒犹未明。白雪翻声归锦轴，紫霞流影入瑶觥。当江打鼓放船去，长揖同袍好弟兄。
迁葬后还四明途中寄武昌亲友,元末明初,丁鹤年,浪游吴越任荆湘，来往那辞道路长。箧内有书惭历国，邸中无绶敢誇乡。潮生别浦江云白，尘起征途野日黄。若问离人行役苦，十宵九梦在泷冈。
九日登定海虎蹲山,元末明初,丁鹤年,东海十年多契阔，西风九日独登临。天高云静雁初度，水碧沙明龙自吟。篱下菊花怜我瘦，杯中竹叶为谁深。凭高眺远无穷恨，去国怀乡一寸心。
腐儒,元末明初,丁鹤年,落魄乾坤一腐儒，生逢四海日艰虞。异邦作客歌黄鸟，空谷怀人咏白驹。岂有纵横千七国，亦无词赋拟三都。时危那敢辞贫贱，第恨长年走畏途。
避地,元末明初,丁鹤年,避地长年大海东，萧条生计野人同。深春耒耜孤村雨，落日帆樯远浦风。那得文章偕隐豹，聊将音问托归鸿。平生自恨无仙骨，五色蓬莱咫尺中。
卜居二首 其一,元末明初,丁鹤年,木石为交不背盟，卜居应得惬幽情。雨苔蘸水溪鱼上，风叶堕阶山犬鸣。习懒已成忘盥栉，避喧渐远绝逢迎。义肥百战收全胜，特为耽诗太瘦生。
卜居二首 其二,元末明初,丁鹤年,小村虽僻俗敦庞，背负崇山面俯江。月冷灵虬潜绝壑，雨晴仙犬吠流淙。缊袍御腊辞纨裤，瓦瓮浮春谢玉缸。偶为清羸聊采药，亦非窃比鹿门庞。
寄昌国济汝舟长老,元末明初,丁鹤年,西江禅伯住东溟，境接蓬莱地最灵。析木秋涛浮座白，扶桑朝影拂檐青。已无鹤近云间锡，祇有龙听月下经。李白骑鲸天上去，题诗谁复扣岩扃。
寄龙门海禅师,元末明初,丁鹤年,曾向龙门俯急流，泰山如垤海如沤。学仙漫比还家鹤，作佛须看露地牛。远岫孤云归薄暮，澄潭一月印清秋。葛川旧有三生约，拟策枯藤到上头。
寄东湖浚天渊长老伯仲,元末明初,丁鹤年,平湖一鉴涵空明，千鬟照影群峰晴。慈云或将花雨过，幽泉尽学松涛鸣。清猿对户忽长啸，老鹤下阶时独行。何人最得此中趣，无着天亲好弟兄。
送锽声外侍者还定水寺,元末明初,丁鹤年,侍者还山修白业，何须门外问三车。微尘有相皆成幻，大道无岐直到家。月满秋岩收桂子，雪消春涧采蒲芽。阿师弘教成狮子，伫见传衣后代誇。
送信立庵长老住灵岩寺,元末明初,丁鹤年,上人驻锡灵岩寺，正是诸天听法时。日下幡幢朝旎旎，云间钟鼓书迟迟。残红掩冉迷香径，空翠溟濛落砚池。不尽平生怀古意，涵空阁上一题诗。
题二灵山房,元末明初,丁鹤年,宝刹凭虚户牖开，群峰北走水南回。六鳌夜涌金银阙，九凤朝翔紫翠堆。日静云间飞钖下，月明天上渡杯来。谈玄每就岩房宿，最爱三车有辨才。
题澹然斋,元末明初,丁鹤年,寂寂禅扃掩昼阴，阿师道味此中深。一尘不涉冰霜操，万境俱空水月心。驻屐寒香生小径，捲帘秋色上疏林。莫愁客至无清供，玄酒盈樽好共斟。
题悠然轩,元末明初,丁鹤年,香消静室定回时，真趣忘言祇自知。云淡风轻天荡荡，鸢飞鱼跃昼迟迟。传来西竺元无法，坐对南山或有诗。不是渊明来入社，百年谁与共襟期。
清胜轩,元末明初,丁鹤年,绕屋松杉手自栽，重阴长日护苍苔。一溪窈窕花间入，三径参差竹下开。夜半霜钟宁假莛，秋深月镜本无台。主人定起焚香坐，何处扁舟棹雪来。
些子景,元末明初,丁鹤年,尺树盆池曲槛前，老禅清兴拟林泉。气吞渤澥波盈掬，势压崆峒石一拳。彷佛烟霞生隙地，分明日月在壶天。旁人莫讶胸襟隘，毫发从来立大千。
半村,元末明初,丁鹤年,庵居背郭称疏慵，道韵清孤野趣浓。花径萦回通小市，竹窗窈窕纳遥峰。五更风递严城角，半夜霜清古寺钟。昨日邻翁告东作，四郊春雨起降龙。
云石,元末明初,丁鹤年,坐石看云绝百非，空山终岁澹相依。卧龙春煖潜嘘气，伏虎年深不振威。已向诸天陈瑞彩，更从历劫拂铢衣。蓦然触着无拘碍，荡荡乾坤自在飞。
白石,元末明初,丁鹤年,雪色云根出翠微，坚贞不与道心违。尘空自比神仙镜，路滑谁参佛祖机。岂为砺金希世用，都缘韫玉发山辉。点头默契生公法，绝胜商歌叹短衣。
寓东湖二灵寺,元末明初,丁鹤年,二灵古称山水窟，兴来独往亦一奇。扣舷时闻小海唱，夺卷复睹长江诗。月中听鹤坐不寐，烟外盟鸥归每迟。桃花流水傥得路，便应黄发为渔师。
次义上人韵,元末明初,丁鹤年,冥栖九陇傍云松，茗盌熏炉取次供。月满长空秋放鹤，雨昏大海昼降龙。病中普施诸方食，定里长闻上界钟。明哲古来多玩世，不妨随处舞三筇。
再用前韵赠祖庭兴上人,元末明初,丁鹤年,匡庐揽秀昔巢松，水色山光左右供。日下奇峰金作凤，云间飞瀑玉为龙。扑帘空翠沾晴几，拍枕寒涛隐暮钟。从此胸中富丘壑，乾坤万里一吟筇。
山居诗三首呈诸道侣 其一,元末明初,丁鹤年,一榻东轩迥绝缘，寒岩枯木共忘年。虽非悟道庞居士，岂是耽诗贾阆仙。禅定尽教崖石坐，法音都付涧湍传。晴窗终日无他伎，只办饥餐与困眠。
寄郑高士 其一,元末明初,丁鹤年,闭门凝坐学长生，七返还丹一息成。野服春深裁白苧，山庖日午荐黄精。烟中鹿引朝真驾，月下鸾随度曲笙。却笑秦人太痴绝，楼船万里访蓬瀛。
寄郑高士 其二,元末明初,丁鹤年,方瞳广颡古先生，气秉先天独混成。辟谷斋房餐石髓，采苓幽涧役山精。星辰夜动龙缠剑，风露秋清鹤载笙。别后仙踪杳难觅，相思几度梦登瀛。
咏雪三十韵,元末明初,丁鹤年,露阙双开太素天，通明殿里宴群仙。娉婷后队琼花簇，潇洒前班玉笋联。步月霓裳轻冉冉，御风鹤氅捷翩翩。大珠玓瓅遗悬佩，碎璧玲珑委堕钿。掩日韬霞呈绝巧，镂冰剪水斗清妍。淫池桃熟迎王满，银汉槎回送使骞。上界乘时誇富贵，下方何路告颠连。自从宇宙纵横乱，顿使闾阎苦乐偏。出塞共愁貂帽重，趋朝争美鹄袍鲜。未春上苑先飞絮，不夜边城正折绵。阴窖孤忠苏武节，空斋独冷广文毡。羊羔已属将军饮，凤髓还归学士煎。僵卧洛阳晨闭户，清狂剡曲夜回船。软裘快马增朝爽，破屋孤铛压暝烟。狂走平原丞相犬，饥鸣废垒伏波鸢。梁园作赋频呵笔，灞岸寻诗懒着鞭。入地岂应蝗灭迹，聚沙那辨鹭联拳。谪潮未免衔冤去，破蔡终期奏凯还。粪壤眼前蒙暂庇，阱坑脚底已虚填。尽驱瘴疠南侵越，直逞阴威北犯燕。就暖羽毛违绝漠，避寒鳞甲蛰深渊。楼台远近皆妆饰，陵谷高低悉变迁。已诈清宵为白昼，还诬歉岁作丰年。舣滩渔艇愁胶柂，失道征鞍畏没鞯。隐匿瑕疵称净域，朦胧硗确号平田。声随折竹惊欹枕，影逐残梅乱舞筵。助虐骤添风凛烈，恶明深妒月婵娟。蟹行莎尽宁知止，蚕食桑空未肯眠。欺老虐贫俱实效，呈祥表瑞总讹传。何当红日升旸谷，尽化流凘赴百川。
投赠钟经历,元末明初,丁鹤年,颍川家世少游车，大府从容赞画余。泛水依莲饶胜赏，饮冰啖蘖富清誉。高谈宾幕风生席，退食公庭月照闾。最爱小胥勤吏牍，更逢太守重诗书。登楼望海吟怀远，柱笏看山雅度舒。药笼参苓随选择，花溪桃李藉吹嘘。殊方有客飘零久，先垄无人拜扫疏。化笔久推公道在，况曾同食武昌鱼。
读应奉兄登科记怆然伤怀因成八韵,元末明初,丁鹤年,射策彤庭被宠荣，遗经三复若为情。重伤赵璧经时毁，翻恨隋珠彻夜明。《洪范》有书传太乙，佳城无郭葬长庚。青云路断甘沦没，碧海尘飞苦变更。自信为臣当委质，谁能向贼更求生。家贫寡弱遗妻子，道远存亡隔弟兄。一旦音容成永诀，十年涕泪镇交横。茫茫原隰无求处，独立长风送雁声。
题桃源图,元末明初,丁鹤年,放舟长怪武陵人，强觅桃花洞里春。若使仙源通一线，如何避得虎狼秦。
荣枯,元末明初,丁鹤年,春意方酣红杏蕊，秋声又战碧梧枝。野人不识春官历，坐阅荣枯纪岁时。
牡丹,元末明初,丁鹤年,名花倾国不凡材，池馆春深尚未开。风雨一宵桃李尽，异香清晓九天来。
读郑氏义门传,元末明初,丁鹤年,每病汉民歌布粟，忍闻秦俗德耰锄。郑家九叶犹同爨，风俗如今古不如。
题族兄马子英进士梅花,元末明初,丁鹤年,池馆春深看牡丹，五陵车马隘长安。谁知凛凛冰霜际，却是梅花守岁寒。
题前人竹石嘉树图,元末明初,丁鹤年,翠实可充丹凤食，乔枝仍待早莺迁。一拳苍藓荒秋雨，惆怅无人解补天。
题表兄赛景初院中新竹,元末明初,丁鹤年,双玉亭亭出粉墙，便添风月入吟觞。会看直上三千尺，截简先书异姓王。
赠表兄赛景初,元末明初,丁鹤年,萧条门巷旧王孙，旋写黄庭换绿尊。富贵傥来还自去，只留清气在乾坤。
雨窗宴坐与表兄论作诗写字之法各一首 其一,元末明初,丁鹤年,南窗薄暮雨如丝，茗盌熏炉共论诗。天趣悠悠人意表，忘言相对坐多时。
雨窗宴坐与表兄论作诗写字之法各一首 其二,元末明初,丁鹤年,蝇头小楷写乌丝，字字钟王尽可师。忽悟庖牺初画象，工夫元不在临池。
题顾仲贽先生南山遗藁后,元末明初,丁鹤年,玄豹无心守九关，日随雾雨隐南山。莫嗟遗鞟同羊犬，犹托文章见一斑。
题猫,元末明初,丁鹤年,食有溪鱼卧有裀，受恩深重更无伦。苦将乳鼠誇为瑞，恐负隆冬蜡祭人。
题鹰,元末明初,丁鹤年,修翎快剑爪刚钩，自猎平生耻下韝。击尽秋原鸮与獍，却从灵囿凤麟游。
题雁,元末明初,丁鹤年,兵戈故国日彫残，野蔓荒烟白骨寒。目送飞鸿度关塞，有书无处报平安。
题莺,元末明初,丁鹤年,当年百啭上林苑，身愈高时韵愈奇。兵火十年乔木尽，托栖那敢怨枝卑。
元旦与天渊长老雪后泛溪,元末明初,丁鹤年,不将柏叶围炉饮，却为梅花放棹看。诗在灞桥驴子上，阿师空忍雪山寒。
迎大年椿上人不值暮归偶成,元末明初,丁鹤年,东归间道已浮杯，力疾遥迎日几回。何处晚来成误认，风帘竹影月窗梅。
题椿上人梅花,元末明初,丁鹤年,娟娟净色雪消余，剪剪寒香月上初。标格若教诸佛见，肯教薝卜譬真如。
寄龙门禅师二首 其一,元末明初,丁鹤年,上方楼阁閟烟霞，补衲重来岁月赊。拄杖入门如隔世，依然翠竹对黄花。
寄龙门禅师二首 其二,元末明初,丁鹤年,灵山积雪赤城霞，咫尺东西路不赊。破碎衲衣刚补就，不须天女散天花。
题天师竹,元末明初,丁鹤年,琅玕仙节郁萧森，知受三天雨露深。投老相求访真诀，独骑龙杖度千岑。
题画,元末明初,丁鹤年,水榭山窗面面同，縠纹波起鲤鱼风。溪头艇子林间泛，来往能无避俗翁。
题会稽王冕翁画梅,元末明初,丁鹤年,永和笔阵在山阴，家法惟君悟最深。寓得梅花兼二妙，右军风致广平心。
红梅,元末明初,丁鹤年,姑射仙人鍊玉砂，丹光晴贯洞中霞。无端半夜东风起，吹作江南第一花。
红梅翠竹,元末明初,丁鹤年,琼仙服尽紫金丹，不识人间有岁寒。一笑荒村春似海，载歌淇澳报平安。
题定海乐节妇刘氏沿江泣寻夫尸卷,元末明初,丁鹤年,怨入江云结昼阴，潮痕清浅泪痕深。白头重见黄泉下，方尽寒灯一寸心。
题松江梧桐乡鸣凤里朱节妇卷,元末明初,丁鹤年,手植梧桐不惮劳，朝阳鸣凤一来遨。托栖未稳翻然逝，慰眼惟遗五色毛。
重到戴玄学斋居,元末明初,丁鹤年,忆坐诗坛棹酒船，花枝旖旎月婵娟。一从凫舄朝天去，月夕花朝两惘然。
题竹间翁白马图,元末明初,丁鹤年,谁识骅骝汗血中，静团晴雪动生风。一从选入天闲内，不觉人间万马空。
题刘伯升所藏兰亭,元末明初,丁鹤年,右军高致极清真，盛集兰亭咏暮春。文彩风流那复见，摩挲遗墨想丰神。
兰蕙轩,元末明初,丁鹤年,八龙天矫同瑶席，三凤联翩上玉堂。争似高轩兰与蕙，光风远近递清香。
武昌南湖度夏,元末明初,丁鹤年,湖山新雨洗炎埃，万朵青莲镜里开。日暮菱歌动南浦，女郎双桨荡舟来。
红莲白藕诗二首 其一,元末明初,丁鹤年,红莲白藕两相宜，欲采临流意转迟。莲子纵甜心独苦，藕芽虽美腹多丝。
红莲白藕诗二首 其二,元末明初,丁鹤年,采莲采藕湖水浔，阿侬踏歌郎赏音。多虚少实如郎意，外甜内苦似侬心。
送蔡用严还四明二首 其二,元末明初,丁鹤年,迢遥海国接江乡，一度怀人一断肠。正值西风摇落际，可堪重送蔡中郎。
寄四明诸友,元末明初,丁鹤年,海上归期苦恨迟，归心日与海争驰。故人有待吾衰矣，一寸寒灰万缕丝。
寄武昌严静山贤友,元末明初,丁鹤年,出门便有好湖山，对酒当歌莫暂闲。不请自来留却去，无情白发与朱颜。
次舒庵见访韵,元末明初,丁鹤年,退食从容马首东，夕阳斜映柳营红。扫门将帅遥相待，却讶寒斋访秃翁。
哭四明宋廷臣推官,元末明初,丁鹤年,甬东郭外为邻住，湖北城中值宦游。直拟千回同一日，那知一别竟千秋。
题水竹居卷,元末明初,丁鹤年,夜梦青鸾浴凤池，晓来水竹索题诗。涴花吏隐无人继，老我风尘写愧辞。
寄武昌张尚本,元末明初,丁鹤年,绿鬓朱颜素节新，岁寒风雪苦相侵。明堂清庙登庸日，伫听箫韶奏治音。
行素轩,元末明初,丁鹤年,素履所践，王道平平。流行坎止，一听于天。夏禹之忧，颜渊之乐。易地皆然，道同天爵。忠信笃敬，蛮貊行焉。戒心微服，孔孟犹然。彼美吉士，力行其素。屈伸利钝，随其所遇。廊庙匪荣，关铎匪卑。居易君子，视此铭诗。
复渊,元末明初,丁鹤年,沈沈止水，如大圆镜。一波不生，万象交映。彼美外史，知止有定。观水之渊，复我之性。湛然虚明，犹水之瑩。寂然不动，犹水之静。众理具存，四端随应。操之者仙，念之者圣。至道不烦，主一持敬。
竹隐图,元末明初,丁鹤年,昔有君子，隐居种竹。截简著书，垂竿钓玉。委顺暮年，孰继芳躅。二子秀发，郁若篬筤。文章云锦，节操冰霜。图诸座右，庶几羹墙。
菊泉轩,元末明初,丁鹤年,英英径菊，混混原泉。凌霜悦茂，挟雨潺湲。以香以洁，并作清妍。中有静者，于焉周旋。采之服之，愈疾引年。濯之嗽之，内澄外鲜。德日以新，寿日以延。深存晚节，慨慕先贤。和归来辞，谈秋水篇。
养素斋,元末明初,丁鹤年,养浩配义，行素顺天。夙夜孜孜，以师圣贤。不馁于内，不愿乎外。无入不得，以直无害。勖哉董子，不舍三余。仕学两优，得失一如。达不离道，穷当益坚。终始勿渝，子其勉旃。
王氏别墅,元末明初,李延兴,旭日照远水，摇映青松林。丹霞散余彩，翠烟郁沉沉。好鸟弄晴昼，嘉禾敷繁阴。天虚风物幽，高爽澄清襟。解琴一奏之，细和山水音。啸歌以相羊，頫仰获我心。栖迟岁年晚，将归故山岑。
江皋图,元末明初,李延兴,江晚月未上，白烟满芳洲。雨止山气佳，衡扉在岩幽。浦迥沙漫漫，松深露浮浮。水田早稻熟，稍欣获有秋。旷爽来清风，朱夏炎歊收。野人乐江居，垂轮水西头。得鱼送邻家，酒好仍见留。童丱喜相随，浩歌送蜚鸥。古时放达人，傲睨轻王侯。焉能繫尘鞅，憧憧为身谋。我家汉水上，田园雅绸缪。谷苗含惠泽，井洫交新流。收穫赒族党，矢心良不媮。一自来京都，星霜倏十周。寄食仰俸粟，曷免生事忧。药物縻病身，旷望增夷犹。翩彼南飞鸿，肯寄音信否。
阻雨题柏山驿壁,元末明初,李延兴,黯淡连朝雨，山窗递微凉。絺衣含秋润，散发此相羊。白鸟啼青林，涧水亦浪浪。隐人不可见，思之云路长。啸歌忽终晷，西日下平冈。
富庶驿,元末明初,李延兴,羸马下危坡，返照在西林。长风度清壑，涧水锵玉琴。好鸟鸣幽谷，晴云超高岑。解裘背村坞，小憩青松阴。嗟我忝代祀，凛凛惧不任。巍巍广宁祠，夐隔辽水浔。龙光远被之，紫气郁沉沉。天香动草木，翔舞有胎禽。黍稷不疵厉，雨露喣以深。灵怪亦率职，田野绝呻吟。顾予虮虱臣，至喜动微忱。兹愿倘可遂，庶慰吾皇心。
山中书事,元末明初,李延兴,图史列坐隅，深居惬幽情。汉上青山多，开轩眼增明。白鸟烟际来，清风竹间生。抱瓮汲新井，佳蔬有余馨。懒散时自适，收书松下行。青苔没屦迹，凉露尚沾缨。入云问山寺，忽闻疏磬声。
松下鼓琴图,元末明初,李延兴,两岸何苍苍，长松在高岑。月出屋东头，微云生夕阴。道人眉宇静，松间调素琴。商声泛林莽，流水为知音。我欲往听之，青山白云深。
仲冬月,元末明初,李延兴,斗标建子仲冬月，晓天云掩残月魄。满城霜气利如刀，敝褐蒙头出不得。旭日无光风伯怒，冰合水泉厚地裂。凭高旷望目力超，瀚海天山千丈雪。波涛永閟蛟龙宫，原野深藏狐兔穴。南山榛栗尽枯死，出猎何人驰驷驖。俄顷风收氛翳开，万里云天清帖帖。青旗飐飐酒家楼，杖头恰有钱三百。何物小儿为侣俦，座上能诗有仙客。月斜醉倒花树下，铜龙漏下五十刻。
壁间杂画,元末明初,李延兴,山中之人气奕奕，爱画云山与水石。远山近山恣一挥，顷刻生绢数十尺。今代只数高尚书，妙处不减米家笔。后之善画者为谁，青山白云久萧瑟。忽惊座上烟蔼生，漠漠平林翠如织。丕生梦想不可到，乃在君家雪色壁。花发穷林破晓红，水合长天荡晴碧。芦边雁影落回汀，沙上渔蓑晒斜日。白发苍头四老人，棋罢松间坐争席。笋皮笠子大如伞，归去不愁山雨湿。炉经九转鍊丹成，杖挂百钱酤酒吃。眼看此景不可亲，况复憧憧事尘役。会须结屋山之阿，更求好田水之曲。野人生理日有余，耕归牛角悬书帙。茆檐夜火促寒机，古甸秋风收晚栗。安车若便下邱樊，为报先生不可出。
墨竹,元末明初,李延兴,近时海内称画竹，息斋笔意何突兀。苍然写此风露枝，墨花落纸秋万斛。怪处不减文湖洲，展玩晴窗醒心目。竹边峦石更坡陀，便似着身游嶰谷。青溪过雨山雾寒，白月出林烟水绿。葛陂老龙头角秃，夜嘘云气黑如沐。白昼惨慄炎歊收，展书宜趁清阴读。我有竹林汉水西，儿时学种如种玉。春翠森森抽细笋，风碧娟娟散幽馥。有客清似王子猷，拄杖敲门往来熟。欲归料理不可得，梦绕江村白沙曲。安得大绢长丈余，请君为我作横幅。写我只作六逸俦，挂在秋风江上之小楼。
黄崖寺,元末明初,李延兴,黄崖秀绝不可画，山际飞云如走马。东来无此好云林，况逢野衲同清话。茶烟侵午客题诗，松籁吹凉僧结夏。人间尘土诚污人，何时息影禅林下。
寄江都县丞求船如江东,元末明初,李延兴,候船十日留瓜渚，寂寂衡扉隔霜树。江头白浪大如山，空外青山横一缕。出门顾影与谁俦，市上泥深过尺许。愁来买酒醉秋风，睡起开轩看山雨。弃家辛苦如金陵，梦绕山中读书处。今兹胡为乎久留，行止关天非不武。江都二县才且贤，念我漂零留我住。高情好逐万里风，稳送孤帆过江去。
雪溪渔隐图,元末明初,李延兴,穷阴塞玄冬，万里起墨色。爰有子陵之徒住在溪上头，渺渺孤舟钓风雪。玄冥尸化枢，天地为冰壶。雾散烟销野马死，溪山佳处好隐居。繁霙舞空云黯淡，长风捲海天模糊。壮哉滕六大有意，为我渔家扫出万幅真障图。真障图，世莫比，一钓鲔与鳣，再钓鲂与鲤。三钓鲸与鳌，生杀在钓饵。失之何足羞，得则良可喜。今者得鱼亟烹之，妇曰有酒无忧矣。须臾烂醉卧蓬窗，船头雪深尺有咫。酒醒推蓬一开眼，茫茫万境白於纸。乃知江湖之上多高人，借有驷马高车安肯起。雠太公，友严子，何妨老作烟波士。湖之滨，江之澨，书可读，谷可艺，君将忘筌予避世。
紫荆关,元末明初,李延兴,吾闻紫荆关是古来天险处，势逼恒嵩抗天柱。栈路迥出青云端，岩瀑喧豗喷洒长空，对之可以湔尘虑。往年龙虎纷拿战血飞，煌煌万骑关前驻。只今平世天下清，千里桑麻旆旆连郊墅。行旅不操寸兵，瓮城不劳铁铸，王元不封函关泥，孙子不书马陵树。关南孤戍夜火稀，关北团茅小家住。今我自西来，飞霜满衣絮。林下有高人，怡然此相遇。烟霞邮馆午停骖，风雪轩窗夜联句。家山咫尺望不迷，写书先寄宾鸿去。须臾日车飞上扶桑红，一骑已出东山东。
正己堂,元末明初,李延兴,登君正己堂，听我正己歌。大质不返混沌死，群邪乘正棼骈罗。乃知正人必正己，己既不正如人何。惟彼古君子，卓哉心靡他方正学严切磋。敷正道，贵渐磨，吐正论，排私阿。谁其似之陈幕长，壮颜毅色横星河。秉心一以正，心源澄朗无惊波。居家一以正，家人唯诺春阳和。莅官一以正，官曹肃睦亡谴诃。朱弦泠泠白日静，玉树皎皎清风多。素丝羔裘粲如雪，自公退食何委蛇。乃知穹壤间，细大理则那。乾道失其正，阴阳寒暑皆错讹。地道失其正，山川草木皆札瘥。人道失其正，纲常典礼皆偏颇。史之直，汲之戆，推强植弱横金戈。明廷一日振风采，凛凛正气永与金台万古同巍峨。
湘中老人图,元末明初,李延兴,湘山高，湘水深，树淼淼，湘猿吟。日将莫，翠雾丹霞满芳渚。碧草凄迷南浦春，紫萝摇动东风雨。庞眉野客来何所，袖拂轻飙过孤屿。埽苔坐读黄老书，展卷之间会此千古之奇趣。九嶷飞翠空中来，路绕苍江独归去。云漫漫，烟水寒，日惨惨，江雪残。浩荡孤怀渺天末，佩环飞上青云端。云白山青互吞吐，苍茫隔断来时路。古人已逝等埃尘，招魂不归正愁予。空留糟粕在人间，地老天荒竟何补。何时挂帆直上海之涯，为看湘中老人读书处。
瞻云图,元末明初,李延兴,朝出看燕山，云莫归行燕山道。道傍云气光动班烂衣，千里飞来白如埽。长天愁迥阴冥迷，虚室宵清神皓缟。太行一发半落天之南，翠彩浮空散文藻。缙山更在天南之南海树边，白发高堂岁晏惊寒早。三年书断安稳无，每一思之心懆懆。风回云杪思飘扬，月堕云西梦颠倒。白云半幅细入天机中，写出狄公心事炯炯随云照穹昊。云无心，人有情，物易化，情难老。朝看云，暮看云，缙山佳处安得乘云忽飞到。云中人，拂黄巾，山中云，护丹灶。从龙奋迅直上青天飞，变化无方契元造。天下苍生正须霖雨之，慎勿栖岩扉，閟鸿泽，负明时。
松雪翁画马,元末明初,李延兴,西海之西，天地翕合敷灵氛，天产天骨超昆仑。月窟而东而北几万里，是马乃能籋星辰。踰渤澥，埽空冀北凡马群。曹将军是开元以来善画者，蚤以绝艺动紫宸。不问骊黄与牝牡，笔力到处春无垠。往时尝见一二本，世之画者徒纷纷。吴兴学士昔在词林馆，画人画马咄咄能逼真。玉堂朝日射碧瓦，琐窗晴雪吹青春。文章之暇奉诏写龙种，冰绡万幅清无尘。此图神采更飘逸，妙处不减曹将军。飞云满空散灵雨，五花凌乱晓湿苍龙文。人言此是明皇御爱者，天香滃郁飘满身。瑶池渴饮雪滉瀁，霜蹄迥踏云嶙峋。黄须圉官似是太仆张景顺，自幼调马马亦驯。想当牵来赤墀下，皎如飞龙下天门。山斋看画白昼静，丹粉如沐清心魂。龙媒一逝九霄隔，龙沙泱漭霜风昏。纵今有马无善画，谁与写之传世人。吴兴自有古作者，高风远韵不可闻。九原安得起公死，请公为我放笔电埽层空云。陈君爱画不弱南金与西玉，百回展玩当炉熏。南金西玉可力致，嗟此神物夐然独立而无邻。呜呼神物为物固有神，直恐变化为龙飞上清都紫薇之帝阍。
琴堂曲为永清刘尹作,元末明初,李延兴,琴堂清，文窗窈窕云霞明，七弦弹出太古意。光风绕郭流，春声满天地，泛羽浮宫荡和气。惟侯之政廉而仁，敷鬯惠慈湔暴厉。惟公之心公而丕，擿发伏奸施恺悌。视民如伤民德之生意，昭融一时写作琴中趣。堂上琴，音沉沉，玄猿抱月啼空林。琴上弦，声渊渊，老蛟卧雨吟寒泉。有时拂轸青松边，白云飞来清可怜。有时度曲香案侧，水沉郁郁飘晴烟。此琴不是相如之所蓄，此琴不是伯牙之所传。乃是当时子贱古遗物，置之兹堂今几年。县庭无事简书静，抱琴危坐心悠然。古风寥阔不可续，侯也直须为奏周诗三百篇。世虽久乏知音者，时复鼓之聊以陶吾天。驰声海内永不朽，七闽山水万古增光妍。我欲学琴恨无缘，我欲买琴苦无钱。山空月白琴响绝，把杯长啸天风前。
送李希文典教东船里,元末明初,李延兴,送君行，君行直到东船里。风物幽回宛似江之南，土壤肥夷可艺稷。黍茫茫，墟市隔林皋，寂寂衡茅荫溪水。天空鸥鸟闲，地古风俗美。铿訇教铎振文声，子衿揖让春风里。我欲乘桴直上海之涯，鱼龙掀舞烟涛起。老翁晒网立船头，儿子叉鱼傍船尾。滩声奏曲响琴窗，水风吹香堕书几。先生宴坐清可人，陶写神情舒四体。携壶觞，临沼沚，或开襟，或洗耳。或赋长歌咏古今，或掉扁舟弄清泚。世间万事岂足挂心旌，为问此乐平生还有几。我欲诛茆结屋与君邻，我欲浮家泛宅学丹子。云水之间，栖迟之乐，可以忘岁年，不知老之将至矣。
石鼓歌,元末明初,李延兴,乾坤清淑之气，蜿蟺扶舆亘西极，化作岐山之阳石鼓十。六丁二酉铲断昆仑之瑶峰，缥缈云根堕穹碧。层崖秋碎方祗愁，大星宵陨圆灵泣。中虚不露疏凿文，太素犹涵混沌质。伟哉周家宣王中兴时，戈鋋彗云九县一。明堂受朝群后来，天威不违颜咫尺。岐阳之狩载阳国之灵，王气腾霄何赫奕。八鸾声戛秋风高，九旗光动朝暾赤。歌车攻，咏吉日。张皇维，昭帝绩。泰山盘，石之祚。炳烈千万春，勒之贞珉古无匹。其形如鼓不可扣之鸣，其体浑沦绝侣大造无痕迹。其字遒逸宛是篆与科，其文古雅髣髴周之什。吉甫歌，史籀笔，制作森严照岐邑。年多物化理则然，金字半灭无人识。老蛟摧裂野火焚，古墨淋漓苔雨蚀。青城学士昔在大德初，见之林下久叹息。入朝亟为丞相言，如此至宝何可以弃掷。大车彭彭挽致来孔庭，天地风云亦动色。我尝爱此十鼓文字奇，抚玩摩挲不知日之夕。荏苒光阴数十春，春风吹愁发生白。近时再过石鼓旁，阶草蒙茸没双屐。细看字画转么么，徙倚回廊泪沾臆。东安邓尹弹琴青桂林，议论文章脱尘俗。平生好古如古人，直欲蒐抉周秦之故实。里中更有朱先生，白首著书穷日力。寄书远访石鼓文，细字满笺珠的皪。书中宛宛见高情，识者见之争爱惜。乃知先生好古不减吾，邓侯吾徒委琐岂复如先生，喜新厌旧犹戏剧。吾友秦邮李希文，新来小篆亦杰出。夷门梁君子，宜苦学张颠之草书，电埽千军烂如拭。我生雅恨不能书，每见名家如有失。朱先生，古遗直，甚欲相从不可得。山中茅屋书满床，何时一到虚轩分半席。直须和我石鼓歌，战退苏韩入坚壁。呜呼古之作者往往苦用心，岂惟杜预雅有春秋癖。今人无复见古人，徒劳纸上赏遗墨。鱼目滔滔久混珍，后来此鼓谁收拾。燕之石，等圭璧，荆之璞，同瓦砾。古风不返天茫茫，何如烂醉林皋卧苔石。
双节诗,元末明初,李延兴,明山清，鄞水碧，山水之间好田宅。宅前华表高出青云端，金字双题灿星日。秋窗隔树霜灯明，白发妇姑宵纺绩。水寒绩断心绪劳，门掩凄风抱儿泣。风吹儿声转飘扬，愁云压树坟草黄。夫君骨已化，青天杳茫茫。炳烈千古心，迥随白日悬穹苍。弓冶传家好孙子，丹桂满林吹古香。异哉一门两共姜至今，大江之南奕奕有炯光。我尝考古节妇为传记，积雨林扉散秋气。云开日出海霞飞，万丈朝晖射天地。无情沧海枯惟兹，节妇之节古难敝。我生也晚无复见古人，唐虞世远虚歔欷。安得鞭丰霳，叫阊阖，笺皇穹，尽令薄海内外回淳风。
蝉嘒嘒,元末明初,李延兴,蝉嘒嘒，老树秋风暑初退。闺门忽起思妇悲，欹枕听之堕双泪。去年夫征淮水头，天明上马操戈矛。今年夫戍玉关塞，日夜艰危谁足赖。不如烂烂云锦机，织成回文制君衣。不如湛湛长江水，流恨随君千万里。白首会面知无难，愿君竭力军旅间。太平无事荷帝力，迟君归来慰家室。凿凿之石如妾心，空山绝涧秋嵚崟。青山之松如妾操，大雪严风不凋耗。石或可转松可摧，妾心万死不可回。
度居庸,元末明初,李延兴,岁暮矣，风凄凄，车中行客胡不归。一车南，一车北，南来北去何时息。车行欲近关上头，鞭牛不前吁可愁。须臾推挽在平地，车中儿女欢且讴。短褐萧萧风雪里，山径荒寒多虎兕。呼儿取火供晚炊，瓦铛黍米和沙煮。黄昏露宿官道边，茅店鸡鸣载行李。殷勤起谢车中人，万岭千山多苦辛。严风吹霜皮肉死，一身只有筋骨存。安得筋骨化为山下土，填却千山万山无险阻，尽使行人免愁苦。
赠周掾,元末明初,李延兴,杨震辞金廉以公，释之审谳仁以忠。谁其似之君卿氏，直与两贤齐高风。周公善政久颓敝，秦汉而来由吏治。煽威作福谁禦之，如以蛟龙视蝼蚁。君昔试吏西曹时，以廉律身人是之。岂不知萧相曹侯称画一，当时皆自刀笔出。
上总戎,元末明初,李延兴,大将军，出沙漠，万里河山尽开拓。马嘶紫塞霜草寒，雁飞白海烟涛阔。旗拂戎帐空，箭穿鲁缟薄。虏其名王归，四面凯声作。功成献俘蒲萄宫，天青日白开鸿濛。遂使楼烦林胡之遐壤，化为冠带衍为提封。明年草青春色浓，征人解甲醉卧林花红。我恨不识赵充国，又恨不识塞上翁，拔剑起舞歌春风。
庞村,元末明初,李延兴,野旷烟花白，林深露草香。雷声送雨过，山气入云长。远水鸥边净，薰风马上凉。长亭无限好，暂此解行装。
秋日山行,元末明初,李延兴,林路郁迢遥，村行野兴饶。两山青入屋，一水白平桥。埽石收松子，耕云种药苗。仙人王质辈，应向此中樵。
赠杭州包知事与直,元末明初,李延兴,大府包从事，才华早见收。孤忠横北斗，清节照南州。白雨江帆暮，青枫水国秋。向来忧世意，惟有泪长流。
旦起,元末明初,李延兴,曙色动高城，钟残枥马鸣。千门春放暖，十日雪开晴。勋业非吾事，诗书寄此生。青衫王粲老，犹欲俟河清。
游长春宫,元末明初,李延兴,飞观连霄汉，山门一径幽。青林藏雨暗，白水抱城流。未脱尘中趣，虚传物外游。回骖西日晚，清磬起层楼。
出猎图,元末明初,李延兴,大漠阴风起，煌煌猎骑来。关弓霜月满，吹角塞云开。射虎惭无术，呼鹰谩有台。萧条空见画，粉墨乱尘埃。
养鱼池,元末明初,李延兴,涵空一镜碧，日晚出纤鳞。挟雨隔苍海，冲波碎绿蘋。沔南誇丙穴，周什荐嘉宾。白首清江曲，谁怜独钓人。
鸣皋亭,元末明初,李延兴,晴皋一片雪，缥缈落秋云。缟袂风前舞，瑶笙月下闻。听琴多岁月，冲锡出尘氛。寄与乘轩者，芝田好共分。
与薛十二过寿宁精舍得歌字,元末明初,李延兴,鸣雨过青嶂，飞烟绕碧萝。庭空留鹤迹，江静听渔歌。长夏迎人少，高年礼佛多。飘飘飞锡处，千里又相过。
赠境上人,元末明初,李延兴,山馆夜潇潇，天寒酒力消。雁行冲雪断，灯影隔江遥。渡口人争岸，船头客待潮。倦途谁慰藉，风景不相饶。
赠边将,元末明初,李延兴,犹记登坛日，长驱破敌围。兵随营火出，血洒阵云飞。杀气吹戎帐，腥风拂铠衣。肘悬金印大，功压万人归。
舟次松陵,元末明初,李延兴,客路几时尽，愁怀到处同。断帆冲暮雨，短笛咽秋风。水碧沙云白，山青柿叶红。莫言诗费日，光动锦囊中。
水阁夜坐,元末明初,李延兴,松风遽清响，竹露滴凉秋。天水静涵月，照见浮生浮。鱼跳动水影，虫落打琴声。开轩埽明月，吹箫送残更。
初夏雨坐,元末明初,李延兴,白雨传疏点，红亭纳快风。荷香清浦近，竹暗细泉通。问道随关尹，横经愧马融。衰迟竟何补，江海任飘蓬。
晚出,元末明初,李延兴,短策扶衰病，轻衫受晚风。烟花连浦白，霜叶坠林红。骨肉兵戈里，乾坤涕泪中。飘飘江海上，回首愧渔翁。
抱病,元末明初,李延兴,力疾秋风里，扶筇步晚晴。霜林朱果落，江浦白云明。丧乱逢多难，飘零愧此生。故人分散尽，怀抱向谁倾。
春日郊行 其一,元末明初,李延兴,宿雨沾花润，春风步屧轻。石门云气白，野寺竹阴清。鱼鸟亲人喜，山林照眼明。乾坤任疏散，杯酒度余生。
宿嘉秘寺,元末明初,李延兴,寂寂青山寺，千峰翠欲熏。禅林黄叶落，僧饭白猿分。松磴吹晴雪，柴扉锁莫云。悟穷清净理，莫遣世人闻。
山中值雨,元末明初,李延兴,风雨连天黑，关河入望遥。青山怀故国，白首恋中朝。小市河鱼上，残城野火烧。寄身岩壑里，生意日萧条。
待渡,元末明初,李延兴,待渡浑河晚，怀人水国遥。鱼龙吹雪浪，风雨送春潮。百鍊丹心在，千茎白发凋。茫茫今古意，回首愧渔樵。
雨和仲礼,元末明初,李延兴,朱夏多淫雨，新凉报早秋。疾雷翻电过，遥海蹴天浮。无计回乾造，端居愧俗流。滔滔天下溺，谁轸万人忧。
咏怀 其二,元末明初,李延兴,不见严亲面，光阴忽四年。文章多散失，勋业竟流传。故冢燕城曲，荒祠瘴海边。寒窗读诗处，新废蓼莪篇。
山寺阻雨,元末明初,李延兴,急雨过山寺，鸣蝉送夕阳。空阶看云起，虚阁受风凉。老柏吹香细，垂萝引蔓长。林泉空白首，把酒惜年光。
寒食,元末明初,李延兴,岁岁京华度禁烟，房陵兄弟虎狼前。莫伤佳节愁边过，且放深杯花下传。短技自惭前席召，多贫犹得故人怜。王师早晚清畿甸，稳种城南数亩田。
清明游城南,元末明初,李延兴,立马高原黄雾消，近城墟落亦萧条。人家上冢洒麦饭，野老锄云种药苗。红日金台晴霭霭，白鸥春水暮迢迢。移尊净埽莓苔坐，多谢青山慰寂寥。
寄省掾赵晞颜,元末明初,李延兴,不见先生十日余，临流每欲寄双鱼。马卿赋好君王识，阮藉身闲礼法疏。落花啼鸟纷纷乱，涧户山窗寂寂虚。春兴定应题满帙，病中何得慰踌躇。
自述,元末明初,李延兴,八口凄凉生事微，中原羽骑日騑騑。天寒岁晚归难定，水远山长信转稀。青眼故人频送米，白头慈母尚缝衣。萧萧汉渚蒹葭老，好向儿时旧钓矶。
送别,元末明初,李延兴,北风吹袂晚临岐，日短天寒独去时。远海涨空云泱漭，乱山连塞雪参差。惶惶兵火家千里，寂寂生涯酒一卮。传语亲朋好调护，路难莫怪寄书迟。
山居,元末明初,李延兴,小斋清坐校韦编，水碧山青照几筵。窈窕虚窗云入屋，苍茫平野草浮烟。阶前村妪舂黄米，门外溪童卖白鲜。欲赋紫芝招隐士，鹤书先寄陇云边。
雪 其一,元末明初,李延兴,地白云黄雪乱飞，虚檐风急扑征衣。子猷入夜乘舟去，苏武残年持节归。兵后殊方为客苦，病来亲友到门稀。何缘得似儿童岁，貂帽狐裘学打围。
雪 其二,元末明初,李延兴,开门飞雪叠阶除，宛宛溪山画不如。野火远明喧猎骑，茶烟半湿认僧居。云深空谷难寻路，风急虚窗乱打书。坐待春阳回宇宙，无边生意满茅庐。
和梅知府寄来诗韵 其一,元末明初,李延兴,坐想亲朋摧肺肝，寄来尺素百回看。虚窗琴册尘埃乱，疋马关山雨雪寒。避地十年头欲白，去家千里泪难乾。酒壶烂熳堪谋醉，强拨羁愁一尽欢。
和梅知府寄来诗韵 其二,元末明初,李延兴,束装晓发雪满路，云起荒山万里阴。菽水久违慈母养，绨袍还见故人心。哭怜阮籍穷途晚，赋写江淹别恨深。春满故园芳草绿，东风门外听车音。
和梅知府寄来诗韵 其三,元末明初,李延兴,离筵酒尽暮烟微，儿子牵衣泣草扉。万里风尘诸弟散，十年江海故人稀。少陵苦恨无家别，季子羞誇衣锦归。谩忆山窗啸吟处，缃帘花影叠朝晖。
滦河,元末明初,李延兴,两涧松声琴筑哀，水边亭子酒壶开。千年海鹤辽东去，万里滦江天际来。沙路连城白似雪，山光过雨碧于苔。夷齐饿死脩名在，凛凛清风被草莱。
岁晏纪怀,元末明初,李延兴,黄云压地雪浮浮，虚馆开觞散客愁。白发惊心催短景，苍江入梦问扁舟。时危每羡檀公策，志大空怀杞国忧。翻忆少年疏放处，春风歌舞醉红楼。
舟次龙江,元末明初,李延兴,孤航小驻水西头，汎汎轻鸥对客浮。海气涨云天堑晚，江风吹雨石城秋。已将万事归诗帙，苦乏千金醉酒楼。欲向金川门里住，那堪回首恋沧洲。
春日纪怀,元末明初,李延兴,平湖水碧动晴天，独树花明簇暖烟。小白肥鲜堪馔玉，嫩黄新韭不论钱。田园芜没从儿懒，杯酒淋漓任客颠。四海奔驰压尘俗，百年萧散爱林泉。
和梅尹寄来韵 其一,元末明初,李延兴,栗烈晨风坐转严，日高晴鹊忽喧檐。阶前雪洗苔痕出，门外春催柳色添。姓字已归迂叟传，丰穰屡问大人占。村翁野老时相过，羡杀香醪如密甜。
和梅尹寄来韵 其二,元末明初,李延兴,明晨鞍马去难寻，亲友留连惜寸阴。北极星辰连远塞，南溟风雪动愁心。形容憔悴悲年暮，灯火青荧入夜深。回首高歌出门去，天涯寥落少知音。
暮春喜故人至 其一,元末明初,李延兴,衰年怀抱向君开，春晚留连把酒杯。窗草霏霏含绿雨，林花片片落苍苔。田园成趣聊堪适，故旧相逢能几回。挥翰题桥空有志，白头司马愧无才。
暮春喜故人至 其二,元末明初,李延兴,乾坤渐老百年身，埽地焚香静里春。巢燕向人争学语，山杯留客细倾银。迂疏无用真堪笑，离乱相寻转见亲。未卜此生归定处，青冥何敢更求伸。
雨中偶赋,元末明初,李延兴,黯淡青林白雨飞，隔花莫恨湿春衣。恩沾草木生兼遂，声到松篁听转微。谷口泉清舒药甲，岩隈风乱打柴扉。故园有屋多应漏，几日摊书晒夕晖。
燕相府右傅王公为北平宪副刘公画马征余为诗,元末明初,李延兴,骁腾迥踏瘴烟底，万骑纷披不敢嘶。天绕阆风追日毂，雨收沙苑散霜蹄。金鞍光动青云表，玉辇飙驰碧海西。白首何堪攀逸驾，几回执策听朝鸡。
寄思温尹 其一,元末明初,李延兴,鸡泉邑里识君初，回首春风似梦余。惠爱新闻行旅说，才名不愧史臣书。花明白日青山静，稼簇黄云早吏疏。后夜林扉倍相忆，高情莫忘寄双鱼。
寄思温尹 其二,元末明初,李延兴,展卷虚窗风满襟，生来转觉秋萧森。鹤翎新沭紫萝雨，云气迥隔青松阴。太邱雅称湖海士，徐庶忽起庭闱心。客怀寥落谁与语，解榻迟君来听琴。
寄思温尹 其三,元末明初,李延兴,山斋留客晚凉初，茗枕吹香清梦余。雨过云生松下石，月明风乱枕边书。一家骨肉今无几，四海亲朋转见疏。张翰秋来定归去，江湖随处是莼鱼。
寄思温尹 其四,元末明初,李延兴,长松过雨碧萧森，凉籁吹香满素襟。泉落空潭秋洒洒，云生虚室昼阴阴。尘埃书剑千山路，风雨江湖万里心。客散衡门更清绝，明朝谁听紫琼琴。
寄思温尹 其五,元末明初,李延兴,至道不返太古初，玄圣一去千载余。养生近得南华论，报国耻上东封书。四海无家转悽恻，百年处世何迂疏。从兹万事可拨遣，短蓑独钓长江鱼。
寄思温尹 其六,元末明初,李延兴,虚庭无人坐开襟，云气满地何萧森。老夫怀友传尺素，稚子读书惜分阴。小窗凉月破烟夕，远道秋风伤客心。羡杀遒城令尹好，安得细听堂上琴。
定兴道中,元末明初,李延兴,雨外好山青近人，峰回谷转两溪分。联岚翠霭浮秋树，隔塞清笳落莫云。农事喜听田父说，渔歌时近水村闻。只宜浊酒林亭下，解带风前醉夕曛。
别山中友,元末明初,李延兴,峰回径转雪嵚崟，隐者柴门费独寻。谷口断云遮草屋，楼头斜照隔枫林。黄金买贵交游绝，白首穷经岁月深。明发分襟两相忆，那堪寥落动愁心。
喜王延龄至自金陵,元末明初,李延兴,雪屋灯寒梦见君，诘朝车马竞纷纭。江湖险阻多亲历，骨肉平安得细闻。点笔诗篇翻白雪，惊人风彩照青云。我衰不入鹓鸾侣，还好常随鹿豕群。
咏雪效时体 其一,元末明初,李延兴,沉沉仙馆静无风，光动霄衢缥缈中。玄圃暖湔瑶草白，绿窗春绚锦机红。皇天有道开丰稔，诗趣无边入混融。为问兔园张宴处，满堂豪客赋谁工。
咏雪效时体 其二,元末明初,李延兴,长风捲海白漫漫，三岛楼台画里看。瑶席香销金鸭冷，银河水涌玉龙寒。春回萱草芽初出，臈尽梅华信转悭。清晓天门占瑞象，日车飞上五云端。
咏雪效时体 其三,元末明初,李延兴,隔屋狂飙怒击撞，一庭皓彩翳寒釭。星妃夜剪银河水，云气朝横玉女窗。梁苑赋成谁第一，灞桥人去更无双。到门疑是洛阳令，有客寻诗惊吠厖。
咏雪效时体 其四,元末明初,李延兴,留客同倾北海樽，疾风吹霰落纷纷。虚轩夜气浮书润，迥野春声隔树闻。密洒南楼清护月，横堆西岭白连云。呼童闲埽长松径，几片飞来乱鹤群。
咏雪效时体 其五,元末明初,李延兴,琼葩春绕画楼飞，尽捲珠帘认翠微。影落玉堂翻砚沼，光摇金殿晃朝衣。长烟压树难寻路，远火烧云正打围。明日出门好晴景，冰花满帽散珠玑。
咏雪效时体 其六,元末明初,李延兴,云飞大野晓模糊，水国微茫一雁呼。风起四檐翻玉树，天移万象入冰壶。子卿持节终归汉，裴相乘虚急破吴。五稼从兹兆丰稔，老农争说往年无。
咏雪效时体 其七,元末明初,李延兴,晓寒着人肌粟生，空阶顷刻一尺平。开门起视天地白，埽榻坐爱琴书清。黄州竹楼惊碎玉，许家仙子誇飞琼。东邻西舍醉新酒，蹇驴细踏春风行。
咏雪效时体 其八,元末明初,李延兴,访戴曾上王猷船，持节不齧苏武毡。苦吟杰出柳絮外，清气迥绕梅花边。芸窗夜白照书卷，山肆晓寒增酒钱。安得九夏复如此，松下从教惊昼眠。
咏雪效时体 其九,元末明初,李延兴,海天空阔白成堆，坱圠春从地底回。紫禁晴飘龙尾湿，蓝关寒扑马头来。婆娑起舞多妖冶，顷刻开花巧剪裁。清气无边堕诗境，迥排云气上琼台。
赠古渊上人,元末明初,李延兴,廿年转走虎狼丛，名利荒寒到处同。杳杳木杯鲸浪外，飘飘金锡蜃云中。诗篇想见推敲熟，乘法争传大小通。偶此相逢破愁寂，旃檀香里坐薰风。
与戴元礼黄山人期登石径山谒道陵而山人不至,元末明初,李延兴,百年登眺问谁宜，涧转林回石磴危。潮落空江秋笛起，云生虚室夜钟迟。庙门雨黑愁山鬼，阶草霜黄集野麋。天地无情归浩劫，一樽聊复散襟期。
京口夜泊,元末明初,李延兴,醉客满船歌月明，隔江灯影逐人行。帆冲雨脚回京口，钟送潮头打石城。南渡衣冠愁北望，东皋箫鼓报西成。桑田海水依然在，不管人间有变更。
喜而成诗,元末明初,李延兴,道林深处竹为垣，爱尔胎禽喜欲言。月下听琴留丈室，云边冲锡入祇园。放游芝圃腾清吹，碎踏松阴舞小轩。华表秋高看遐举，青天万里雪飞翻。
送吕秀才入道,元末明初,李延兴,赋罢长杨戴鹖冠，笑人慕道不休官。窗间风雪三余学，林下烟霞七返丹。白社年深成雅会，紫垣秋静礼虚坛。夜窗欲问长生术，月转虚楼十二阑。
杏园,元末明初,李延兴,好花红白出邻墙，竞赏何妨到夕阳。探信屡逢金榜客，看梅稀出碧鸡坊。朝霞笼日绡衣薄，晴雪翻风珠酒香。我忆城东好庭馆，几陪诗老醉琼觞。
乱后入城有感,元末明初,李延兴,金汤天险尽成隳，遗老空伤汉鼎移。城柝乱鸣寒雨夕，酒旗斜挂夕阳时。田庐荒弃无人住，骨肉奔逃到处疑。最是多情双语燕，向人如诉主人悲。
松陵独眺,元末明初,李延兴,谁家隔水敝柴扉，白浪粘天隔翠微。红叶秋风宫路断，苍江暮雨钓船稀。寻幽野客携壶至，解夏山僧振锡归。圣泽只今沾溉处，松陵草木驻光辉。
登雅宜山,元末明初,李延兴,鸡犬柴扉竹里开，仙人别住好楼台。松声忽向琴心起，云气遥从涧口来。六代衣冠随水去，百年天地逐轮回。兴亡总付登临外，烂醉春风卧碧苔。
羊祜庙,元末明初,李延兴,勋名冠绝复全身，两晋如公竟几人。庙枕吴江非故迹，碑横岘首哭遗民。空坛晓雾沉荒树，断壁秋风埽暗尘。老泪向人收不尽，愁边和雨湿衣巾。
移教房山留别雄县周尹,元末明初,李延兴,隔水青山画舫西，乱云芳草思凄迷。江淹赋好伤离别，李白名高入品题。花落空阶春色澹，莺啼深树午阴齐。明朝相见归来鹤，飞向秋风觅旧栖。
雪和饶倅 其一,元末明初,李延兴,散乱飞霙落帽檐，棱层砖玉簇峰尖。野梅放白寒香冻，村酝倾红腊味添。云压蓬婆迷羽骑，风回金爵扑珠帘。出门三尺无人埽，好为丰登取阄拈。
雪和饶倅 其二,元末明初,李延兴,风起六花飞满檐，倚楼延认远山尖。白生虚室灵襟静，清逼疏梅道气添。羽驾晓临瑶岛路，犀尘寒隔水晶檐。梁园赋好人争写，健笔凌云信手拈。
周大尹惠香,元末明初,李延兴,天香满袖出蓬莱，云气溟濛接上台。芝圃秋前新采得，玉皇案侧远携来。九门传诏衔鸡舌，百和薰衣笑鹿胎。喜甚兰交许分赠，小轩焚处静风埃。
和前韵,元末明初,李延兴,旃檀林迥绝蒿莱，瑞霭薰蒸自鼎台。旭日兰芽和露摘，秋风桂子逐云来。丹炉夜久龙嘘气，玄圃春深鹿养胎。细埽虚轩艺嘉种，断无俗客踏芳埃。
周大尹祭祀还,元末明初,李延兴,使旌秋出凤凰台，吴楚千峰紫翠开。水伯驱潮催舵转，丰霳挟雨逐车回。琴边白鹤迎仙盖，席上青云照酒杯。好是纪行诗满帙，惊人丽句压琼瑰。
和前韵,元末明初,李延兴,青云北起望金台，路入瀛洲岛屿开。晓日歌楼湖上出，秋风征旆雁前回。明虹斜照参差雨，远海平铺潋滟杯。好写江山入吟思，酒边烂熳埽琼瑰。
雄县尹周氏詹擒贼,元末明初,李延兴,猎火宵明雪半乾，于菟尽缚血斓斑。城门铁骑冲云出，塞岭金笳奏月还。叶县春回双舄静，偃堂昼永一琴闲。燕台献捷恩光近，名重清朝玉笋班。
和周尹韵 其一,元末明初,李延兴,雨余秋水绕清轩，心迹双清好莫言。松寺寻僧陪鹤侣，茆檐对客数鸡孙。年光荏苒惊残梦，生事萧条忆故园。兵后故人知好在，那堪白首卧衡门。
和周尹韵 其二,元末明初,李延兴,雨送微凉入小轩，日高深树听禽言。松崖花落蜂成蜜，芝圃苗肥鹤引孙。黄卷暗销闲岁月，青山宜问好田园。疏檐清簟琴觞静，时有高人访荜门。
雪中退朝,元末明初,李延兴,雪舞回廊乱打人，朝回驰马路无尘。天粘白海横飞练，风转彤墀细叠银。诗气涵虚清到骨，梅魂袭月冷凝神。直须借与调羹手，遍洒名藩作好春。
谢叶奉祠公羽赠冠,元末明初,李延兴,席帽征尘拂转难，寄来章甫压儒酸。逢萌忍向清朝挂，贡禹欣逢故友弹。青镜不惭欺白发，丹邱还好觅黄冠。暮年文彩凋零尽，谁写衰容画里看。
赠雄县刘尹,元末明初,李延兴,老成器业少如公，政誉堂堂压茂恭。一片灵台双镜里，三株仙桂月轮中。香凝鸭鼎琴堂雨，木落虹桥酒市风。欲写汉庭循吏传，满川烟树晚濛濛。
春日,元末明初,李延兴,柳外旗亭傍水隈，花前留客倒金杯。青云暗抱日华转，碧草暖随春色回。远道自怜衰力尽，好怀常向故人开。轻衫短策东风里，白首蹉跎望隗台。
朱长史致仕还里,元末明初,李延兴,委佩声遥转禁池，每依朝彩认龙旗。白头强健追班早，青琐从容侍讲迟。天上宸章优老日，里中孙子望归时。多情好是长淮月，时逐心旌照玉墀。
和安常寄山中友诗韵 其一,元末明初,李延兴,郭西山好住多年，采药林深踏紫烟。黄鸟间关春雨里，青峰回合暮云边。蜗庐疏漏看儿葺，蠹简纷纭对客编。兵后故人成远别，那堪回首意萧然。
和安常寄山中友诗韵 其二,元末明初,李延兴,清朝雅望称高年，台阁文章入浑然。青禁从容亲讲读，素书珍重问林泉。花明别馆寻幽到，酒熟良朋取次延。寂寞山中旧游处，紫苔芜没种芝田。
和安常寄山中友诗韵 其三,元末明初,李延兴,白头览镜愧衰年，清晓翻经兴杳然。山叠锦屏横斗极，岸分珠雨落风泉。梦回隔水闻僧磬，饭饱耕云种玉田。多病马卿空有赋，谢官陶令未归年。
朝使至雄县理赈民事,元末明初,李延兴,燕塞秋风几日留，华延文彩射珠球。青云拥路随金节，白雪翻歌绕画楼。荒政有条先散利，富民得策定封侯。祇存一饭忠君意，接武夔龙赞帝猷。
松隐,元末明初,李延兴,松林宛在草堂西，隔树岚光望欲迷。风磴晓吹苍雪冷，洞门秋枕碧云低。蜂房溜蜜看儿割，药裹关心对客题。南望九华怀李白，月明霜白断猿啼。
咏保定尹祈雨,元末明初,李延兴,忧心太守祝民禧，紫雾涵香护锦衣。潭底双龙驱雨出，庙前五马踏云归。银潢水满通丹井，石室烟深湿翠微。斜日金台情景好，酒旗风里麦禽飞。
纸,元末明初,李延兴,吴茧裁成秋水寒，炯然光彩动柴关。香分梅蕊飘金润，色夺梨花衬玉环。石几净堆春雪冷，璚窗轻拂晓云闲。东林白社多年别，好与题诗寄鹤还。
高生规当岁贡遇生日,元末明初,李延兴,天风环佩响珊珊，瑶海秋高王母还。好著莱衣娱鹤发，要将董策觐龙颜。霞翻锦帜金鸾殿，日射丹墀玉笋班。待得瓦桥春雪霁，马嘶官路彩云间。
和睦公九日韵,元末明初,李延兴,国祚绵延类岱嵩，奎光炯炯照南宫。帝王道统归精一，台阁文章入混融。射策直须追贾谊，草玄何必数扬雄。张仪更是豪谈者，吐出晴天万丈虹。
和宣文刘仲德咏雪,元末明初,李延兴,虚轩看雪晓光微，却忆淮西破贼围。春瓮旋开千日酒，海尘不染六铢衣。天寒紫塞黄云合，风急苍江白雁飞。高卧忽闻佳客至，衣裳颠倒出荆扉。
儿岭,元末明初,李延兴,月落荒村白雾收，晓行霜气袭貂裘。星连紫极龙光动，海入青天蜃气浮。风壤渐通辽霫部，云山直接契丹州。皇皇北镇神灵在，好驭飙车到上头。
沙河,元末明初,李延兴,沙河市头黄叶飞，沙河道上行人稀。天阴古冢狐狸出，雪满霜田雁鹜肥。百钱鲁酒足供醉，十岁奚儿能打围。别家三月不得信，关塞萧条何日归。
送张都事赴浙省,元末明初,李延兴,朔方豪杰气如虹，往佐名藩好立功。泰岳阴风吹雨黑，淮营夜火照云红。江南亲旧多年别，海上音书几日通。投笔封侯亦奇事，草玄应是笑扬雄。
山北佥宪黑思仲义以宗正郎中召还予时在会州以诗送之甲辰岁暮云,元末明初,李延兴,千里关河积雪深，星轺西发马骎骎。黑山雾雨连穷海，紫塞风云接上林。到阙应持御史节，上堂先慰老亲心。边城日晚多豺虎，送别那堪泪满襟。
登隗台用希颜韵,元末明初,李延兴,好风吹袂上金台，旋脱貂裘换酒来。春日郊扉光黯澹，夕阳樵路水萦回。都人犹记燕昭事，朝士争誇郭隗才。千古兴衰总陈迹，断碑剥落卧苍苔。
送翼主归相州,元末明初,李延兴,千营兵气黑沉沉，关塞萧条草木深。蛇伏黄蒿嘘毒雾，鬼吹青火出空林。儿童老大不相识，墟墓荒寒只自寻。亲在远游烦爱惜，书来应抵万南金。
雨,元末明初,李延兴,熟睡昏昏白昼长，翻盆急雨洗炎光。天连远塞霓旌湿，风渡虚楼燕幕凉。竹里疏花红灼灼，窗前流水碧浪浪。山中米麦多应好，抱膝长歌喜欲狂。
别易水诸公,元末明初,李延兴,一家远隔万重山，古道人稀独自还。夜月屡倾燕市酒，春风不度雁门关。晴天雨散千峰外，野屋云生半席间。兄弟何时重会面，灯前相对话时难。
忆王氏兄弟,元末明初,李延兴,大野荒寒起夕阴，残蝉幽咽乱清砧。虚庭宿露苍苔滑，远道秋风黄叶深。烽火未收三月信，田园空负百年心。多情好是西城月，时向愁边照苦吟。
忆安常,元末明初,李延兴,钟残水国夜初分，雪屋灯前梦见君。阮籍途穷随处哭，杜陵诗好几回闻。青山故国迷烟月，白首间情寄水云。苦恨东风不相识，吹人愁思转纷纷。
送燕倅,元末明初,李延兴,祖席衣冠尽士林，秋风古驿马骎骎。考功不愧循良传，遮道还怜父老心。日毂影高三殿晓，霓旌光动五云深。归时正及梅花放，一路吹香雪满襟。
挽许璘,元末明初,李延兴,碧海珠沉失夜明，青云器业竟无成。空歌周颂有高廪，不见宣尼畏后生。古墓云低飘陇树，白杨风急捲铭旌。伤心忍过西城路，易水东流送哭声。
题吕仙翁庙,元末明初,李延兴,策名文彩动蟾宫，飞上丹梯笑葛洪。剑影冷涵云气湿，笛声清绕月轮空。黑翻诗壁研磨外，神现松精候谒中。几拟细询仙岁月，芙蓉溪上又秋风。
题金山寺赓陆先生韵,元末明初,李延兴,天连泗水水连天，烟锁孤村村锁烟。寺绕薜萝萝绕寺，川通巫峡峡通川。酒迷醉客客迷酒，船送行人人送船。此会应难难会此，传今胜古古今传。
往郎山,元末明初,李延兴,郎山宛在瓦桥西，烟树苍茫望欲迷。把酒花飞愁处满，送行诗好别时题。泠泠古调南薰细，奕奕高名北斗齐。此去心旌好相照，素书几日寄幽栖。
春日杂兴和前韵 其一,元末明初,李延兴,隔溪茅屋曙光分，簌簌红桃映此君。烟圃药苗晴后种，风窗香霭静中闻。秦人无复歌黄鸟，华岳犹堪卧白云。怪杀杨花轻薄甚，满衣吹作雪纷纷。
春日杂兴和前韵 其二,元末明初,李延兴,水村几曲路斜分，烟寺西边访隐君。白昼暄风吹酒醒，青林啼鸟隔溪闻。一竿好钓矶头雨，双㹀谁耕洞口云。碧柳红桃满春色，那堪归思转纷纷。
送知县 其一,元末明初,李延兴,县斋寂寂远尘氛，草满圜扉翠欲熏。日转棠阴侵席过，风回琴响隔花闻。水分九派通苍海，地拥三关压紫云。河朔近来为令者，路人争道不知君。
送知县 其二,元末明初,李延兴,长亭云树拥征鞍，意欲留君计转难。竹骑岂惟迎郭伋，蒲鞭直欲继刘宽。班联晓陆承殊宠，绩考春曹陟最官。此别信知应未远，杨花香衬马蹄还。
东林图,元末明初,李延兴,匡庐遗想定如何，文物风流也自多。月满空山号虎豹，日穿林樾涨藤萝。青莲结社朝乘犊，白水渔竿晚浴鹅。多半蟠根是仙李，向阳枝叶更婆娑。
灯夕,元末明初,李延兴,灯簇上元夕，花明仙苑春。星毬悬碧落，云幄护朱闉。岁律时当午，斗杓昏建寅。六龙御丹极，万象入洪钧。淑气东浮野，群星北拱辰。楼头霞散绮，墙角雪销银。已弛金吾禁，应无丞相嗔。鳌山攒火树，兽锦叠文茵。玉漏传疏点，香飙逐暗尘。篆烟吹绣幕，檐雾湿纱巾。紫陌鸡鸣缓，红桥马过频。珠围貂帽窄，梅放粉容新。诗就题千帙，筵开直万缗。酒光摇潋滟，舞影起纷纶。序齿先耆艾，忘形略主宾。联翩仙子佩，窈窕女儿身。叠唱凌天籁，争归步月轮。闾阎喧小子，箫鼓沸苍旻。童稚扶翁媪，优伶学搢绅。青云文雅士，白发太平民。世喜消锋燹，巫羞祀鬼神。欢呼占岁稔，倾倒见天真。留滞无羁旅，欹斜有醉人。宴游逢霁景，款曲会良姻。是物恩波洽，诸方化雨均。腐儒犹放浪，令尹独清贫。屡辱情过厚，从知道欲伸。得人类言偃，爱客即陈遵。闻望腾中外，公忠出等伦。威仪严可畏，襟度阔无垠。公署钞琴谱，黉堂礼席珍。河头虎争渡，桑下雉相驯。五裤歌方振，三农业已勤。官清文字简，乡饮德风淳。我已成迂朽，行将赋隐沦。弟兄皆鬼物，田亩半荆榛。周急烦贤友，持家养老亲。奇才推葛亮，曲学陋平津。松径荒烟里，茅堂野水滨。读书逾懒慢，抚事几悲辛。碧藓侵棋局，红蕖没钓纶。发蓬苦扪虱，衣破叹悬鹑。出处惭先哲，间关类逐臣。多情依木石，无分画麒麟。城市聊从俗，山林拟卜邻。业唯归竹素，书莫上枫宸。性入禅家学，歌随樵客斤。生涯甘寂寞，宰物实陶甄。高尚尊严子，贤良笑郤诜。天涯正愁绝，回首遇雷陈。
卢龙 其一,元末明初,李延兴,迢递卢龙塞，苍茫滦水波。青林云气重，白涧雨声多。四皓终归隐，三良谩有歌。秋风关海上，回首泪滂沱。
卢龙 其二,元末明初,李延兴,疋马空山路，孤烟老树村。松阴连草屋，涧水绕柴门。秋晚蜂成蜜，年深鹤有孙。行藏吾道在，白首信乾坤。
拟上太傅丞相,元末明初,李延兴,燕在蟠空积雪晴，煌煌虎旅控幽并。太公制敌分奇正，方叔行兵属老成。霜压貂裘寒气重，星涵龙剑夜光明。日华冷射鱼鳞甲，霞彩朝迎鸟羽旌。宇内勋庸扶帝业，帐前金鼓震天声。三槐晓雨青浮砌，万柳春风绿满营。猎火烧云烟四合，辕门传令月三更。屯田有策年方稔，刁斗无声夜不惊。仗绕中坚排队出，弩驱前马着班行。家藏书史传贤子，国有旂常播令名。炳烈精忠通紫极，涵濡德泽到苍生。两封穹爵承殊渥，百战河山定太平。门下衣冠多俊拔，胸中湖海愈泓澄。腐儒漂泊身如寄，破屋荒寒病转婴。七帙慈亲伤老朽，一丝微命转伶俜。田园芜没忧生养，骨肉分离忆弟兄。水满钓滩闲桂楫，烟迷乡树隔柴荆。相君下顾千金价，士类同倾万古情。生意从兹在蔀屋，谫材何用请长缨。
和睦公九日韵,元末明初,李延兴,绛车晓发万人看，春入燕台雪半乾。圣代人材征梓杞，宪庭风彩接鹓鸾。蟾宫露冷三花湿，象简霜飞六月寒。北阙焜煌承帝綍，东林萧瑟闭诗坛。绣衣劝讲临芹沼，蔀屋怀贤赋考槃。定有奇勋登汗竹，岂无宏策上金銮。天边紫气涵龙剑，江上青山近马鞍。玉笋班联三殿外，琼林光动五云端。煌煌嘉瑞钟神秀，皛皛沧溟得木难。朝著人争传姓字，慈闱书喜报平安。永怀黄阁千金重，自保臣心一寸丹。走也向来成老朽，短蓑烟雨梦渔竿。
立春日试笔,元末明初,李延兴,霞坞光相炫，冰池冻半开。影随瑶色起，香逐綵旗来。
壮士,元末明初,李延兴,走马过营门，金甲吐光焰。笑我读兵书，何如去学剑。
灯花词,元末明初,李延兴,彩发虚明间，性涵膏火里。彪外而弸中，花岂知报喜。
卖花,元末明初,李延兴,风送卖花声，花香扑珠酒。买尽担头春，半是青楼妇。
山中见王■,元末明初,李延兴,笛弄林间月，蓑披陇上云。朱门半消歇，人笑不如君。
闻雁,元末明初,李延兴,流响迷湘浦，余哀隔陇云。角残灯外听，钟定枕边闻。
东波洗砚池,元末明初,李延兴,毫分赤壁雨，墨染蜀山云。旗照龙蛇影，波涵星斗文。
赠隐者,元末明初,李延兴,听钟寻野寺，隔树扣云关。鹤卧琴窗静，樵归棋局闲。
菊蹊,元末明初,李延兴,荒径雨苔未扫，疏篱霜蕊先开。绿酒从人放饮，白衣为我携来。
山行,元末明初,李延兴,村村寺寺竹好，水水山山路遥。林鸟催人唤酒，野色随车过桥。
题逸士图,元末明初,李延兴,秋思枕边疏雨，年光叶上惊飙。从渠得马失马，笑我操瓢弃瓢。
春日即事,元末明初,李延兴,蝶弄花心初日，莺啼门口残春。半岭半岩古寺，一觞一咏高人。
题画,元末明初,李延兴,虹彩明涵疏雨，蝉声暝咽残阳。人境不殊仙境，醉乡真是吾乡。
初二晚凉登东楼,元末明初,李延兴,瑟瑟青枫水郭秋，买鸡携酒上东楼。一瓢欲赠山中客，掷上青溪傲许由。
经梦笔桥,元末明初,李延兴,风起湘波断绿津，长歌别恨写悲辛。挥毫几拟题桥过，翻愧当时卖赋人。
越王台 其一,元末明初,李延兴,越王台前江水深，越王台畔草森森。五湖明月青天上，照见鸱夷万古心。
越王台 其二,元末明初,李延兴,陆生赋冠六朝文，掷地金声一座闻。莫听吴歌过江去，洲前花月夜纷纷。
客中喜金震见访,元末明初,李延兴,翻翻霜叶飞还坠，寂寂风扉掩忽开。莫向尊前问僧腊，海门秋色逐潮来。
赠弹筝人,元末明初,李延兴,秋恨斜飞啼恨深，示将燕调杂吴音。人人竟听抛红锦，悔杀当时苦学琴。
送白杨长老 其一,元末明初,李延兴,龙天拥护大江西，江上分襟绿草齐。一路藤萝秋色里，山山树树白猿啼。
立秋夜听秋声,元末明初,李延兴,漠漠微云生晓阴，满庭虚籁薄霜林。有声元在无声里，听到无声思转深。
春申君,元末明初,李延兴,歇也慆淫忍复论，指胎画策市君恩。区区篡立成何事，翻与皇家辟祸门。
隗台,元末明初,李延兴,野老留人不肯住，半醉扶筇入山去。天风吹上黄金台，放笔纵横写长句。
山行,元末明初,李延兴,山压金台万万重，寻幽尽日少人逢。况闻水北田庐好，白首躬耕学卧龙。
沙岗晓发,元末明初,李延兴,白波滉荡摇青天，隔江打鼓是官船。天涯渐与故人远，客怀寥落秋风前。
对月同文祯宗兄赋,元末明初,李延兴,窗里娟娟纳月光，床头顾影转凄凉。束书几日还山去，露坐弹琴秋树傍。
送知县,元末明初,李延兴,朝廷考绩推循吏，暮夜辞金谢故人。愿借寇恂怜父老，早归重看瓦桥春。
挽蒋济川梦妻,元末明初,李延兴,土蚀瑶钗催白雁，霜沉锦瑟断朱弦。灵帏灯暗阴风起，忍见孤儿挂纸钱。
古别离,元末明初,徐贲,清晨戒严装，送别河之干。北风塞上起，黄沙浩漫漫。冰雪日以繁，徒旅日以寒。不悲道路远，所愁衣裳单。从行义不可，徒使摧心肝。流光信奔驰，君归有时待。但惜少年去，坐令颜色改。
上留田,元末明初,徐贲,羽翼偏，不能飞。上留田。车轮单，安可驰。上留田。有弟有弟寒且饥。上留田。为其兄者知不知。上留田。父母既没鞠者为谁。上留田。
五杂组 其一,元末明初,徐贲,五杂组，机上丝。往复还盘中棋，不获已人别离。
五杂组 其二,元末明初,徐贲,五杂组，园中花。往复还陌上车，不获已人无家。
行路难,元末明初,徐贲,桃李不冬发，宁识霜雪威。丈夫不出门，安知道路危。渡河恐倾覆，登山苦崄巇。假问何乃尔，言有名利羁。名利孰不志，命系造化为。请君勿躁进，藏器且待时。
巫山高,元末明初,徐贲,巫山峰十二，一一向阳台。闻说君王梦，曾逢神女来。树色悽离恨，猿响抱余哀。至今云雨里，徒使后人猜。
邯郸才人嫁为厮养卒妇,元末明初,徐贲,妾本邯郸富家女，学得诗书绝歌舞。小时恩例选入宫，天颜一顾生春风。崇台往来十五载，玉容无复桃花红。君王宠新盛开宴，还同贱妾初时见。君边银烛照华筵，妾处秋萤闭湥院。当时自喜才名人，如今始信诗书贫。辞君去嫁厮养卒，不怨君王怨妾身。
折杨柳,元末明初,徐贲,人言折柳愁，我言折柳好。倘向柳边行，织君去时道。
名都一何绮,元末明初,徐贲,名都誇绮丽，千门争向开。射熊旧辟馆，迎凤新筑台。画毂金吾过，骏马玉珰来。纵横九衢里，日日逐尘埃。
神弦别曲,元末明初,徐贲,桂叶吹香楚花雨，十二离鸾梦中语。绿蛾绀发团作云，高軿夜降巫山女。金炉蕙气烈火浓，画帘罗幕春重重。翠樽进酒乐未终，众巫笑起鼓鼕鼕。烛光倒射椒花红。
从军行,元末明初,徐贲,装刀不用金，立身不在文。昨日破邯郸，归来论功勋。君王更部位，官属冯将军。
别离曲,元末明初,徐贲,山风吹霜榆叶老，城鸦传声天欲晓。征徒出门驾行装，斗杓倒悬月无光。我停露车客停马，荒烟萧萧暗平野。一杯浊酒且须须，九月垂杨不堪把。歌声感激弦声繁，坐上醉人争笑喧。相逢相别皆草草，心事如丝向谁道。
新嫁娘效王建,元末明初,徐贲,邻里争来贺，三朝礼数频。只是羞抬眼，识郎犹未真。
五索效韩偓 其一,元末明初,徐贲,为性好梳裹，料鬓更均腮。手把百神镜，千回自照来。可怜手无力，从郎索镜台。
五索效韩偓 其二,元末明初,徐贲,昨日下河桥，多被行人见。花稀无处藏，见我新妆面。一向不禁羞，从郎索罗扇。
五索效韩偓 其三,元末明初,徐贲,几回畏春寒，不向庭中走。杏花都落尽，雨长春苔厚。我欲扫落花，从郎索鸾帚。
五索效韩偓 其四,元末明初,徐贲,琵琶性里好，曲调手中便。一朝弦断尽，欲接却无缘。待弹不可得，从郎索新弦。
五索效韩偓 其五,元末明初,徐贲,闲将红色丝，结取承露囊。一面芙蓉花，一面双鸳鸯。不藏针与线，从郎索麝香。
新曲效温庭筠,元末明初,徐贲,深宫漏永闭青春，象床玉枕绣为裀。虹梁日出照明锦，流苏风动堕香尘。鸳鸯帐里承恩重，睡起鬟斜绿云拥。艳舞浓歌女伴誇，芳容娇态君王宠。好风美景绮窗前，佳节良辰信可怜。点腮试拭花梢粉，画眉还用麝脐烟。宝钗压鬓犀梳映，几度调妆看不定。双凤雕成白玉台，四龙蟠作黄金镜。妆成只是自焚香，绛唇红靥间明珰。敛笑藏羞向窗坐，时理银筝更炙簧。内家花柳春风早，桃园杏圃闻黄鸟。花鸟撩人可解禁，多欢多乐年年好。一从少小擅风流，日来欢御凤凰楼。侍奉君王无所愿，上祝万岁又千秋。
切切重切切赠普仲渊,元末明初,徐贲,切切重切切，相逢复相别。君行车有轮，我车去无因。千里更万里，宛转车轮里。关山路崄巇，行速宁行迟。
塞上曲,元末明初,徐贲,十五见天子，十八领边兵。曾将一羽箭，赢得射雕名。
新弦曲,元末明初,徐贲,弦头响清人爱怜，曲多弹杂难为弦。一宽一紧调复乱，却把新弦一齐换。新弦换上等要听，旧弦换下谁来看。旧弦旧弦莫谩悲，新弦还当有旧时。
采莲曲,元末明初,徐贲,采莲莫采多，采多茎伤手。手伤有时好，伤我池中藕。
蚕妇词,元末明初,徐贲,采桑复采桑，采桑未盈筐。今年小姑嫁，蚕多独自忙。
三妇词,元末明初,徐贲,大妇能刺绣，中妇解藏钩。小妇知音乐，纤手弹箜篌。上客且安坐，风光无日休。
幽兰曲,元末明初,徐贲,幽兰不是寻常草，长叶丛丛紫花小。几见东风梦里来，绿艳烟浓红日晓。琐窗护春春意暖，宛转清香吹不断。美人昨夜度瑶琴，白雪新消楚江满。
湘妃曲,元末明初,徐贲,蛮娘唱怨鲛房黑，冰瑟嘈嘈机罢织。寒浓翠薄妒蝉衫，烟梧风竹斓斑色。凤声天远有谁闻，双蛾黛影愁不分。楚山九点秋未老，泪花染尽潇湘云。
青楼曲,元末明初,徐贲,绮绣列中堂，罗扇映秾妆。钿花新样制，钗梁出意长。藏香诒荀令，笑指调周郎。不应妙歌舞，旧得事平阳。
洛阳陌,元末明初,徐贲,君家天津南，我家孟津北。都因看花来，相逢不相识。
道逢镏武威,元末明初,徐贲,昨夜看灯归，道逢镏武威。将灯调人笑，连手挽罗衣。引上东城路，邀入他家去。都无女伴随，娇羞不成怒。郎心莫乱想，想着直须媒。兰衾胡敢御，一夜坐堆堆。
龙门有孤桐,元末明初,徐贲,龙门有孤桐，斲为三尺琴。良材不易得，轸玉而徽金。泠泠七弦间，一弹清我心。要知在自适，奚必求知音。
将军行,元末明初,徐贲,朝出飞狐塞，暮返云中营。提携燕代卒，意气恣纵横。屡奉天子诏，万里得专征。霜风宝刀利，晓日炫朱明。弯弧白象斲，重铠文犀成。敌骑不敢向，三边尽知名。裨校拥纛前，都护随镳行。首功不足计，当为誇擒生。
猛虎行,元末明初,徐贲,尔虎从何来，据住三叉口。昨日啖东家猪，今日噬西家狗。山中百兽不敢鸣，白杨黄竹阴风生。邻家少年凭意气，弯弓挂箭寻山行。夜深月黑候虎出，明朝荒草余白骨。
击筑行和高季迪韵同张记室宪赋,元末明初,徐贲,和君击筑吟，请君侧耳听。不是更容貌，谁能知姓名。主人莫称善，坐客何须惊。酒酣欲罢奏，壮心难自平。
短歌行赠杜君寅,元末明初,徐贲,白日虽苦短，万里落复生。人生自有限，难极欢爱情。愚者谋在食，知者志在名。愚知各有求，谁能免经营。秋花容易老，秋叶难再荣。对酒心已醉，酌酒泪先倾。我非不能遣，柰此愁相萦。君亦失意人，请吟短歌行。歌短意自长，展转歌莫停。
游仙词,元末明初,徐贲,浮游虚空界，潇洒飞云台。灵光照八景，真气凌三台。日出东皇降，月生西母来。绛玉装书笈，文螺制酒杯。长歌忽俛首，溟渤扬黄埃。
贾客行,元末明初,徐贲,贾客船中货如积，朝在江南暮江北。平生产业寄风波，姓名不入州司籍。船头赛神巫唱歌，举酒再拜酹江波。纸钱百垛不知数，黄金但愿如其多。须臾神去风亦息，全家散福欢无极。相期尽说莫种田，种田岁岁多徭役。
青丝白马歌,元末明初,徐贲,银鞍白马青丝缰，容颜花艳少年郎。有时系马垂杨树，逐翠寻香入花去。
宫中夏夜词,元末明初,徐贲,凉露下莲池，云廊夜步时。小鬟痴欲睡，频说斗杓移。
扶南曲辞歌,元末明初,徐贲,红日映高树，晴光入绮疏。钿屏开八字，银钥启双鱼。美人晓妆罢，流莺春语初。中使帘前立，直待上金舆。
长歌复短歌四章 其一,元末明初,徐贲,长歌长，短歌短，百岁人生那得满。昔不乐，今何如，少年焉用多读书，桑枢瓮牖为穷儒。
长歌复短歌四章 其二,元末明初,徐贲,短歌短，长歌长，男儿有足行四方。鞍在马，轮在车，请君莫言道路赊，安能局束长在家。
长歌复短歌四章 其三,元末明初,徐贲,长歌停，短歌起，春风吹入行人耳。壮年少，老日多，人生有志莫蹉跎，致君尧舜当如何。
长歌复短歌四章 其四,元末明初,徐贲,短歌歇，长歌续，百年碌碌复碌碌。交者多，知者少，取次论心皆草草，志士栖迟眼中老。
农父谣送顾明府由吴邑升常熟,元末明初,徐贲,我家茆屋临官道，前种桑麻后梨枣。年年力作不违时，人有余粮牛有草。官长下车今五年，老身不到州县前。乡无吏胥门户静，家家尽称官长贤。大男入郭买田具，始知官长移官去。来时忆向官道迎，今日去时须送行。攀辕欲留留不止，我民怆惶彼民喜。殷勤再拜官道傍，愿饮三江一杯水。
柳短短送陈舜道,元末明初,徐贲,柳短短，春江满。兰渚雪融香，东风酿春暖。山长水更遥，浩荡木兰桡。兰桡向何处，送君行，南昌去，离愁落日烟中树。
白蘋花送王汝器,元末明初,徐贲,白蘋花，绿蘼草。南风吹碧波，五月湘江道。行人劝酒离绪多，棹女棹郎歌棹歌。黄鹂啼时风景好，大堤日落奈君何。君今去，不可留，山叠叠，水悠悠。
明月篇赠章子向,元末明初,徐贲,商飙拂绛河，圆月溢金波。澄阴斜映桐池近，爽气遥连桂渚多。穿栊窥帐虚尘净，鉴帷照牖芳香冷。玩赏何人倚画栏，瑶华翠羽流空影。含情抱琴为调弦，弦中新曲重堪怜。不见嫦娥空岁岁，漫思湘女自年年。天上人间秋浩浩，此时此景谁家好。陈王园内咏初成，庾令楼中醉欲倒。松醪椒醑满金杯，嘉客良朋逐夜来。当筵光彩聊供览，不须催驾上瑶台。
听乌词为陈惟允赋,元末明初,徐贲,乌乌乌，鸣相呼。朝饲雏，暮饲雏。昨日饲雏雏尚小，今日雏飞乌已老。老乌长日不出飞，众雏反饲衔食归。飞飞不离君家屋，夜后还来屋头宿。屋中主人千万情，见乌得饲不敢惊。愿归见亲学乌饲，轩不名乌人不愧。
爱日吟为孙希范赋,元末明初,徐贲,读书从教寸晷移，照镜不怕朱颜衰。阿翁垂白年有限，只恐乌飞去难返。人生在世谁无亲，乱来各自逃一身。十家父子九离散，似君团圞能几人。白日可买金可得，使翁寿长应不惜。
望云词为贝公远赋,元末明初,徐贲,朝望云悠悠，暮望云漠漠。望云云不尽，思亲双泪落。迢迢亲舍东海滨，但见白云不见亲。得亲身安年不老，还家虽迟心亦好。
蓼莪吟为朱公路作,元末明初,徐贲,昨日春雨好，莪叶青青小。今日秋霜飞，青青尽枯槁。秋霜春雨各有时，两丸东西宁少迟。儿今得官亲不在，满地寒蒿不堪采。
岁晚行赠习尚镛驾部,元末明初,徐贲,苦哉岁晚西风悲，美人不来寒雁啼。十年裘马走南北，秃发已白归无期。悠悠世事春前草，浅碧娇浓岂终好。长路峥嵘驽马劳，坐觉今晨色枯槁。海内英雄今几人，逢时吐气干青云。当前劝酒君莫逆，但硕四海生阳春。君不见昨夜天边孤凤鸣，老夫伏枕双涕零。
梅花清梦辞与贝廷琚博士同赋,元末明初,徐贲,愁云淡淡摇碧空，琐窗虚掩闲微风。芳魂欲迷疏影乱，满庭细月香溟濛。夜景沉沉春漠漠，翠禽啼春春不觉。水涩铜龙漏转迟，霜华暗妒青绫薄。恼情横玉泣小鸾，画屏残照围素寒。起来重觅旧游处，晓烟十二空栏干。
海雪词与唐处敬题,元末明初,徐贲,搏桑亭亭尘帖帖，三山曲连屏样叠。冯夷窃得鲛人绡，巧裁六花不用刀。琼芳搅空夜迷影，神挟刚风去俄顷。马御骨战泣贝宫，咸池冻合乌愁冷。回首烟生九点青，冰车飞轮天上行。下看荒月斜照城，鼓角未醒鸡无声。
雷雨护婴词,元末明初,徐贲,少妇抱儿行且迟，雷雨路中忽遇之。儿惊欲啼手护儿，道傍逆旅固可依。君不见，王凝妻。
杂诗六首 其一,元末明初,徐贲,雄京据咸阳，百二连山河。丹楼与翠馆，宫阙高峨峨。天中王气集，物象正熙和。清晨会轩盖，剑佩鸣相磨。侍中复道上，相国九逵过。侯王各建邸，甍栋如星罗。千金交赵客，双璧聘秦娥。荣贵伦许史，功业崇参何。勉彼蓬草士，壮志无蹉跎。
杂诗六首 其二,元末明初,徐贲,崔嵬南国山，上有百尺松。挺然为良材，枝叶郁茏葱。附根一何高，雨露濯以蒙。岩峦互参错，危石当其冲。匠者徒觊觎，欲取无繇从。所以千载间，得免斧凿攻。孰云樗散木，天年独能终。
杂诗六首 其三,元末明初,徐贲,吉士笃古道，狡人饰虚情。撝谦信寡过，当任戒持盈。叔世俗多变，结交谅匪轻。圣主建广业，尚须多士成。矧兹下愚质，安可捐交盟。奇计固云昧，前筹愧无能。立身三十年，岂不志功名。屡闻走韩魏，亦欲接群英。反侧吾所虑，守已叹孤茕。谁能断金义，相与济危倾。
杂诗六首 其四,元末明初,徐贲,木橘何累累，列生湘水湄。年多逾繁茂，土地之所宜。美人渡江去，分种淮山陲。一旦变为枳，遂令木性移。勉旃君子操，无为他人隳。
杂诗六首 其五,元末明初,徐贲,飞鸿渡衡湘，游戏寒江浔。携群复挈侣，浩荡同浮沉。一鸿忽失意，矰缴乃见侵。众鸿不忍去，徘徊发哀音。悲风何所恶，积水而又深。欲渡那不得，徒存恤鸿心。
杂诗六首 其六,元末明初,徐贲,扶桑靡由登，六龙信难挽。我何不量力，欲使白日返。短景苦相迫，岁节忽成晚。虫蛰念在春，木落命归本。循环理固然，天道岂云远。
读史 其一,元末明初,徐贲,周衰麒麟出，汉末黄河清。见之非其时，徒有嘉瑞名。古道既缅邈，企慕惟空情。茫茫千祀上，此义圣所明。
读史 其二,元末明初,徐贲,堂坳不容杯，渤澥纳百川。大小何乃殊，其量使之然。鄙人器易盈，德士心广渊。美哉黄叔度，千古称其贤。
读史 其三,元末明初,徐贲,鲁连天下士，气凌七国雄。能令一箭书，坐收聊城功。秦军苟不却，高名亦成空。当时受黄金，遂与常人同。所以有志士，千古钦遗风。
芟草,元末明初,徐贲,草生何离离，没我园中路。每行又复止，念我荷锄去。对此空叹息，无由展幽步。芟夷匪力殚，沾裳畏晨露。沾裳既不可，此意向谁语。弃置独归来，且当息吾虑。
次韵高士敏,元末明初,徐贲,鲁连天下士，倜傥好壮游。价直千里驹，自非驽骀俦。豫让称国士，杀身本无求。人生岂不惜，义在恩与雠。吾也慕前贤，所愧失进修。黄金散还至，白日去莫留。持心谅难许，知己不易投。讵无三寸舌，空有一弊裘。耻随乡里儿，纷纷兢伊优。去从李轻车，托身欲终谋。高名动群雄，壮气横九秋。宝刀昼夜鸣，逢人敢轻抽。日高出蒲垒，日入还莎丘。边风万里来，霜寒草飕飕。归悬白鹊旗，斩得名王头。洗兵崤关雪，饮马黄河流。天子不得见，蹉跎反成忧。日同博徒醉，聊解平生愁。一掷百万钱，一饮连千筹。丈夫志不遂，有若疾未瘳。时往如覆水，在地谁能收。何当谢尘鞅，终焉事巢由。
妙莲禅院与王守敬燕,元末明初,徐贲,适从郡斋暇，遂就中林约。闲房夏景清，冲怀付琴酌。众树绿已稠，时见余花落。池容泛斜影，禽响喧幽薄。佳朋自难并，况值良辰乐。
卧佛宣讲师经院赠李道人得处字,元末明初,徐贲,来寻讲院僧，遂到看经处。疏云翳凉霄，竹色映逾暮。入深鸟惊喧，回飙落高树。喜逢方外友，遂适林中趣。瞻咏更徘徊，偶然忘去住。
陪潘右丞燕集,元末明初,徐贲,轻飔变新燠，疏云酿微晴。幸接芳时燕，欢承嘉会情。筵花始开杏，谷鸟未闻莺。不尽杯中意，更复驻前楹。
八月十五夜饮王扩相川别业得动字,元末明初,徐贲,风高海云收，月出天宇空。今夕寒暑均，适与诸君共。欢深坐忘永，契合饮易痛。露萤寒不飞，水鸟夜停哢。山精各潜匿，银蟾忽飞动。亭亭广寒桂，不知何年种。我欲问嫦娥，素鸾无由控。佳节屡变更，壮心久悾恫。人生非仙骨，有乐当自纵。惜无桓伊笛，为尔作三弄。
喜方张二山人见过,元末明初,徐贲,伊余积渊抱，郁郁寡欢心。披卷即追故，抚景又悲今。赖兹二三友，携挈遥相寻。阅耕涉南亩，属望踰前林。草木发佳色，禽鸟相和音。虽乏珍肴具，清酤聊可斟。岂惟事言笑，亦得弄书琴。冷然郢中曲，婉乎洛下吟。微此良宴会，离索信难任。
怀阳山射渎徐隐君行正,元末明初,徐贲,繁星丽遥汉，薄露下秋旻。仰瞻南飞鸟，局束叹此身。郁郁耿中情，恻恻抱长贫。流念故旧间，矧是同宗亲。理欢竟无繇，恨离还有因。托栖北山表，绝迹东江津。青琴徒屡奏，白雪亦寡闻。空持兰与贝，谁为致殷勤。
哀故枢密西夏迈公,元末明初,徐贲,迈公西夏英，价重双白珙。早年气骨爽，已睹毛发耸。读书敏前哲，下笔脱荒茸。鳌头报奇捷，书上天赐宠。初为录事长，政治不惮冗。德孚岛民服，势屈苗獠恐。奸邪循轨辙，肯使驾马覂。粤洞蛮失调，盗起猬毛氄。时公守团练，士来若泉涌。储材无大小，宁论梁与栱。馈饷籍民给，车辆再三軵。非关威力加，雅望素承奉。大旗建高义，所指无不竦。行安牧溪变，坐息暨阳詾。余民地旋复，降敌道争拥。东州冠百越，倚公丘山重。世乏大将才，今见儒者勇。两府鹗交飞，升转檄屡捧。孰知孽臣谋，阴党三从臾。仓皇朱亥椎，祸及不旋种。天将昌群丑，坏此长城巩。一军失光彩，众庶尽躄踊。独幸子获存，拭目茂先种。姓名空竹帛，勋业付丘陇。嵯峨会稽山，碑石立孤冢。英风朝夕兴，落落松柏拱。我来吊遗烈，泪下不可壅。
喜潘牧胡布见过,元末明初,徐贲,麦候野气和，莺时绿阴静。余红坠仍罥，飞翠鸣还并。欢承竹林贤，情畅兰亭咏。湘云帘上看，郢雪琴中听。远地偶来居，尘事因兹屏。
七夕有雨,元末明初,徐贲,锦机织初罢，鹊桥驾始成。每是经年别，宁辞冒雨行。云帔从教湿，月殿不须明。但尽相逢意，无语别来情。
松路山岩图,元末明初,徐贲,清溪入花源，流水春溶溶。趣深屡回转，溪上森群峰。参差楼观间，缥缈神仙踪。门陪羽客行，时与樵人逢。疏萝映崖瀑，薄云荫岩松。孤鹤偶徘徊，众树恒芳浓。践兹非徒游，要当尽从容。固乏丹泉术，终期此相从。
巨峰林馆图,元末明初,徐贲,林峰散芳气，泉木摇空濛。云房三十六，窈渺烟霞中。羽人晞发罢，日出千花红。长吟招碧凤，小舞令青童。融心醉玄液，逍遥凌八风。
题斋前蕉石吕志学尝题此故落句及之,元末明初,徐贲,芭蕉倚孤石，粲然共幽姿。南风一披拂，绿叶相参差。新苞晓初解，凉阴午正宜。无由写闲思，对此咏君诗。
惜婴图,元末明初,徐贲,佳儿逢吉日，内人开庆筵。兰献庭前瑞，桂降月中仙。长眉春与秀，重瞳秋向妍。客闻啼亦喜，每看浴更怜。掷玉砻为果，贻金铸作钱。武揽华弓小，文持湘管圆。旧知熊入梦，还征凤集肩。积世宁无德，传家今有贤。
何较理阁上观梅,元末明初,徐贲,新搆奂崇阁，宿值发高梅。的的循阑起，矫矫逐檐来。孤枝偶斜转，繁花俄骤开。向日光浮袂，凌风香绕杯。平看信璚圃，俯玩讶瑶台。法曹自能咏，留题愧菲才。
钱彦周轩前梧竹,元末明初,徐贲,种分峄山表，本移沅水阴。风枝和奏籥，霜叶应鸣琴。池承色愈净，窗当荫更深。缃花委夏井，文实助春林。何曾务直干，秪欲抱虚心。君念记清隐，余将期远寻。
悼胡氏妹,元末明初,徐贲,丝萝既难附，蕙兰宁易亲。每稽通淑问，那忘结素姻。泪余巾上粉，魂栖帐底尘。窗花始愁旦，墓鸟亦悲春。欲邀千古月，照此九原人。
题竹亭,元末明初,徐贲,斩伐来渭水，结搆比黄冈。雨气森遥席，藓色翳空梁。焚香碧云合，扫尘苍雪香。虚心绝外有，抱节此中藏。
箭泾,元末明初,徐贲,清溪无萦回，西望渺何极。岸直形如剡，波迅势如射。飞鸥讶流羽，乱雨疑鸣镝。天狼不敢渡，泽兕应当匿。我志弧矢间，一览如中的。
题南窗,元末明初,徐贲,南窗对高树，中夏绿以枝。偶然倚窗坐，值此凉风时。我非傲世者，寄身聊在兹。有酒但尽醉，余事非所知。
中秋广福院对月贻戴尚文主簿,元末明初,徐贲,秋色静香台，冰轮云汉开。粲粲瑶华堕，皎皎夜光来。桂露浓栖席，莲香满滟杯。自欣陪笑咏，更与驻徘徊。
月潭泉上偶咏,元末明初,徐贲,长林行未竟，群峰俄耸青。高石栖霞气，圆影抱月形。莺声当听转，萝花逐援零。更欲采灵蕴，终将测窈冥。
寄方山人借道书,元末明初,徐贲,神文越幽爽，夙心允见传。未沐启玄秘，至使昧瑶编。微痾固期愈，颓龄或可延。妙理脱深悟，灵渊曳五烟。
沈校书宅燕集,元末明初,徐贲,初夏未知暑，凉风觉微清。殒池俄骇箨，啭枝屡闻莺。新蒲绿渐匝，余花韵犹呈。有此玉樽酒，可使景伤情。
张文学席上咏灯镜尘尾 其一,元末明初,徐贲,曲屏启云母，华灯绘洛神。带新看剪绮，花明识镂银。光淡楹间月，烟融阁里春。红荧照多处，怜有按歌人。
张文学席上咏灯镜尘尾 其二,元末明初,徐贲,质镕藉金冶，托影待珠铅。藏将绣囊护，临向玉台悬。全明物自照，半掩体仍圆。应当频摩拂，谁得避媸妍。
题桂烛芳上人古香台,元末明初,徐贲,花擅秋时盛，根自月中分。浥露何须折，因风不待闻。茗瀹承芳气，兰爇让幽芬。心清归妙悟，今古奚足云。
狮子林池上观鱼,元末明初,徐贲,微微林景凉，悄悄池鱼出。欲去戏仍恋，乍深惊遂逸。行寻曲岛幽，聚傍新荷密。不有濠梁兴，谁能坐终日。
松江道中,元末明初,徐贲,计程行苦迟，望堠到知渐。桃寒红待拆，蘼暖绿成染。潮中蟹栅鸣，烟际渔扉掩。在路即多愁，毋劳问夷险。
尉杜二寅,元末明初,徐贲,天地一大环，日月行其间。人生禀造化，在世间得闲。走者无鳍鬣，泳者无羽翰。万物各任性，运动合自然。君子贵闻道，何必多苦颜。蜀道虽峥嵘，不度何险艰。世事虽欹倾，处顺何忧患。请君听我言，君且收潺湲。
眠云轩,元末明初,徐贲,飘飘度丹槛，冉冉栖瑶席。拂衣叠轻素，映帷变微碧。氤氲昼多阴，浩荡春无迹。偃体恒自便，寓情谅还适。
宁真道馆,元末明初,徐贲,林馆高极爽，微风送夏凉。长席敷花艳，空坛飘蕙香。檐蛛忽坠网，园蜂尚栖房。临尊复延咏，因兹消日长。
咏窗前梅,元末明初,徐贲,名园无杂卉，幽窗对高梅。晴艳微流席，寒香暗绕杯。的皪花间雪，参差枝上苔。岁岁春风首，瞻咏此徘徊。
尹明府吴越两山亭,元末明初,徐贲,长江接海门，一水限吴越。两山郁相对，峰峦各罗列。劲势争吐吞，蒸岚互出没。尹君好游观，结亭山水窟。阑干出层巅，细路萦百折。崩石络垂萝，老树着栖鹘。平生登临兴，尽为山水发。不知尝瞻人，此地几征伐。至今两山云，来往似奔突。嗟余客江海，所历多奇绝。何当上斯亭，长歌吊遗烈。
寄高士敏,元末明初,徐贲,霜杨渐摧绿，汀霞犹驻红。寒节郁易感，惆怅此时中。团沙止栖鹄，惊飙迅冥鸿。启扉见殒叶，循涧惜幽丛。怀人积瞻思，咫尺何由同。宁知登览处，结盟愈无穷。
晓过震泽,元末明初,徐贲,遥天散晓华，疏星敛微采。鸟声出林繁，木叶过霜改。荒村几家成，平湖众星汇。鸱夷邈无踪，空烦舣舟待。
赠毛鍊师环隐,元末明初,徐贲,造化固无尽，周流行不息。无端亦无倪，万古一太极。道在隐见间，动静各有适。人心秉至灵，神用妙无测。不知毛有道，环中竟何得。
西园看花燕集,元末明初,徐贲,暂辍南斋倦，因就西园酌。日临花气暄，柳绊晴丝弱。芳樽浥桂芬，华筵蔼兰焯。烦襟郁易舒，秩礼欢仍略。以兹恊素怀，庶可践嘉约。
篬筤轩,元末明初,徐贲,小轩閟幽寂，回阑碧筠护。寒色晴袅池，垂稍晓萦露。阴凝讶烟积，籁起知飙度。瑟瑟含夕清，萧萧淡秋素。不有虚心人，何由同岁暮。
怀李三庄,元末明初,徐贲,篱寒菊未折，墙阴草易衰。栖禽深避雨，游鱼暗分漪。幽居自多感，况此阻良期。虽非间川岳，同晨怅离思。
咏风,元末明初,徐贲,微微来绮陌，悄悄通青琐。汎池蹴鳞文，翻露陨珠颗。游丝飘宛转，舞神吹婀娜。拂弦清响流，度林残萼堕。闻铃屡不眠，候旌因久座。
悼亡,元末明初,徐贲,月亏还再盈，花残有时芳。之人逝不返，胡宁不悲伤。音容去未远，惚恍如在傍。居外意在室，还家始惊亡。儿生才乃月，抚字凭谁将。夜寒饥欲啼，起坐但徬徨。服御存旧制，箧笥栖余香。欲览复弃置，涕下沾衣裳。
张静居寓菁山以清宴名堂要余题先以诗见美因赋此酬之并似周伯阳,元末明初,徐贲,山阿久寂寞，堂虚岁亦陈。自君此安处，焕焉复崇新。令德贲泉石，流风播松筠。列岩易常态，诸涧浣来尘。猿鸟若释愧，云霞如返淳。乃知景与物，所据实在人。栖隐雅足称，况彼有良邻。念余本同趣，琴酌恒许亲。盻兹信清晏，题名谅为真。谬书忽见取，来章诚可珍。何以报淑贶，笃好行载申。
山居答北郭诸公见寄,元末明初,徐贲,葺茅古林隩，辟蹊崇石根。筱间伏惊犬，桂里过鸣猿。秾春花荫席，凉秋月滟尊。多君同远好，华札枉丘园。
乌程危明府挽词,元末明初,徐贲,制锦才堪仰，埋玉恨难任。银章存宠泽，朱琴失惠音。贤知交士重，爱说治民深。未申为子养，终辜迎母心。
次韵答吴宗禹,元末明初,徐贲,佳景属朱明，凉阴被池园。坐看寸晷侧，归禽清响繁。饮兹樽中酒，无烦问柈餐。辱君枉华翰，展觌散纡烦。所欣洽朋旧，徜徉自晨昏。形闲久息役，心澄始宁魂。微飙轩中来，悠然对琴言。
别吕山人独还山中有怀,元末明初,徐贲,晨舻既同载，夕馆今独归。林飙敞萝幔，池月净苔衣。幽痾伤久抱，良娱怅重违。欲弭兹宵恨，惟赖此音徽。
游西余山寺分韵得绿字,元末明初,徐贲,宝林被溪阴，真境开山曲。僧居慧日深，佛处慈云馥。座莲呈古青，阑桂敷新绿。水定育灵鱼，花奇致驯鹿。胜因托同游，清景行相续。一从离喧嚣，终怀老岩谷。
春日游净慈寺,元末明初,徐贲,看山候初晴，连骑西湖道。遥遥烟际墟，冉冉风中筱。谷寒听莺迟，路远逢花少。林蹊几登顿，僧房更窅窈。重来感昔时，翻令失幽抱。
游南山燕集,元末明初,徐贲,居隘局遐心，骋望得崇险。岩峦丽参差，烟云纷掩冉。薰林识兰气，缛岸炫桃燄。鸟歌欲求和，春波不加染。延赏合良俦，摛辞愧余忝。
和张文学怀吴兴旧游,元末明初,徐贲,双溪汇中郭，群山带高闉。洲芳白蘋晓，堂净碧澜春。王孙各建第，贵族自为邻。醉邀射鸭尉，门访换鹅人。回头眷游女，连手狎嘉宾。画舫垂杨雨，组骑落花尘。乐境倏以变，赏事竟难循。君怀兹念昔，予愁方感新。
蜀山馆中,元末明初,徐贲,秋风吹练衣，独惊游子心。空山应金气，十日五日阴。始欣草木蕃，复见霜露侵。客馆固萧条，岂无酒可斟。临觞反不乐，所感亲故深。飞云引长望，鸣螀续孤吟。家乡远莫见，斜阳罢登临。
入谷不闻莺,元末明初,徐贲,幽谷物候迟，黄鸟未弄音。坐久听逾寂，众木澄清阴。辜此芳菲日，何能慰吾心。
夏至日北涧自留坐怀一二知己,元末明初,徐贲,日午步屧去，行循北涧浔。解衣因坐久，对此嘉树林。虽无薰风至，微凉满芳阴。况兹涧中水，汪然澄我心。白鸥自荡漾，黄鸟有好音。我有一樽酒，欲酌还停斟。安得携朋俦，于焉共清吟。
张山人别后怀,元末明初,徐贲,碧山既偕赏，青溪倏伤别。游丝行处坠，云光望中灭。流思记幽踪，轸情眷芳节。无由展良觌，从兹委娱悦。
石帆山图,元末明初,徐贲,石壁如飞帆，天风吹不去。千古障层空，隐隐拂天柱。远映江上舟，高出林中树。相望值春暮，怀归谩延伫。
种菊,元末明初,徐贲,萧条斋舍前，隙地颇高爽。兹焉倦耘锄，而乃成废壤。迩来学种菊，始为驱草莽。掩冉篱落间，枝叶纷以长。虽烦灌溉勤，亦藉雨露养。秋香固所说，晚节亦可仰。匪曰表隐名，聊以备幽赏。
采兰,元末明初,徐贲,采兰江之濆，兰叶何靡靡。采之欲遗谁，将以赠君子。幽兰气惟馨，君子德惟美。愿言结同心，终古咏无已。
答张来仪嘉予见过之作,元末明初,徐贲,会合自昔有，兹遇谅非常。孰知谪余者，而复登君堂。承颜惬素仰，聆论慰离伤。矧乃二月中，物景届春阳。历历嘉禽哢，靡靡众树芳。清芬已云好，重有酒盈觞。询候举旧札，摅情藉新章。荣贵岂衷慕，所蕲乐时康。
复寓蜀山,元末明初,徐贲,肃舲自东来，兹复寓衡宇。虽非吾所居，暂寓亦云主。丰麰覆前田，嘉蔬盈后圃。力勤不自出，食焉愧无补。幸免异患干，讵敢谢贫窭。俛仰穹壤间，微躬获多祜。
病中示游生兄弟,元末明初,徐贲,炎暑负微恙，开轩来远风。空山何所有，草木菀以丰。终朝起复卧，俯仰将焉从。固乏宾友集，诸生赖相同。时令诵古诗，听之意无穷。纵无饭疏食，乐亦在其中。
赠陆七处士,元末明初,徐贲,花源入逶迤，萝房隐蒙羃。鸣禽护药阑，流云拂琴席。扣门僧共访，赌墅客同弈。欲作山中期，从君借游屐。
望云,元末明初,徐贲,浮云无定踪，游子有所思。所思在何方，迢迢东海涯。云来倏浩渺，云去还逶迤。道路固云阻，可望不可之。托云以思亲，朝夕如有依。安得附冥鸿，东归奉庭闱。孝感终当至，彼苍谅无违。
伤往,元末明初,徐贲,忆昔始结发，相期终暮年。宁知当壮时，中路忽弃捐。春芳每增恨，秋月复娟娟。嗟我客异乡，尔魂落夜泉。儿生缺抚育，赖有兄嫂怜。今夕已及期，一念一涕涟。展转不能寐，起坐余灯前。
残灯,元末明初,徐贲,闲房澹余秋，低灯耿寒夕。孤明惨渐微，斜照愁俞寂。谁念残光里，相看有羁客。
赋得雪山送陈庭学,元末明初,徐贲,蜀岭镇金位，岩壑皆古雪。春风吹不消，积厚冻愈结。寒色照锦城，皎若冰壶彻。势与太白抗，崇险自天设。君今此宦游，一览尽奇绝。人系山重轻，相望并高洁。
赋得狮子山送何本道,元末明初,徐贲,众山何蔚盘，到海势愈壮。一峰独昂然，踞若狻猊状。廉石骇凿齿，参差列其上。乃知天设险，气欲压群嶂。百兽遁邻薮，畏慑不敢向。我皇发奇观，层楼此将创。淮海迥相属，览尽心目旷。子今告我还，于马骋长望。别离固足惜，藉兹释惆怅。
赋得桃叶渡送宋仲珩在南京,元末明初,徐贲,单舻饯行客，晓济桃叶渡。粼粼起横波，苒苒明芳树。汀霞待日散，风鸳向沙聚。艳质悲已往，秾景空延伫。昔人既怆情，兹离愈伤绪。兰觞饮为停，桂楫理还住。临流怅莫追，清歌眇何处。
赠朱道士默斋,元末明初,徐贲,遥遥紫霞境，皓皓白玉京。仰瞻上帝居，飞观森太清。凤采焕丹扆，豹尾罗霓旌。琅珰风中璈，要眇云间笙。缤纷宝花堕，窈窕仙姝迎。璚函降金箓，宿契符端诚。真人跽已受，一悟超长生。默然守元静，贞如保黄宁。元气融太和，神光蔼阳精。九灵体至妙，八景澄虚明。以兹性命理，遂藉丹台名。回念属下土，垂悯诸苦情。能以刀圭药，济度埃下氓。稽首大道尊，永践昆仑庭。
宿济渎斋房,元末明初,徐贲,暂息郡中事，因就斋房宿。灵风池上来，花露洒余馥。遥峰对闲坐，微凉惬新沭。邻有道言人，往来践幽躅。
龙河寺夜听份上人诵经,元末明初,徐贲,禅帷偶暂辍，经筵时复登。香风韵幽磬，宝幢绚华灯。音宣心所契，闻洽虑俱澄。愧余沦中品，知师超上乘。
赋得刘伶台送丁掾之淮安,元末明初,徐贲,刘伶沛国人，独以好饮名。每乘苍鹿车，出入携瓶罂。结交嵇阮徒，陶然过平生。妻言不足听，自谓能忘情。常使荷锸随，已觉累尔形。如何饮酒台，却在淮阴城。千年土花白，尚疑垒曲成。至今台下草，春风吹不醒。君行戒晨装，淮泗千里程。登台勿酹酒，当诵周觞铭。
送程校书昱分得柳字,元末明初,徐贲,离愁乱春鸿，客心醉江柳。送君官亭路，忍把官亭酒。远别自足悲，况是平生友。行期似可缓，何即遽分手。鸥鹭鸣上下，云帆递先后。望望不尽头，落日三江口。
赋得释迦钵赠慧古明上人,元末明初,徐贲,圣凡同有身，饮食必藉器。如来制石钵，匪特传法嗣。偶因受余光，相承成旧事。遂令后代争，纷纷起嗔戾。我愿过量人，要识拈花意。
赋得露湿寒塘草送张来仪文学,元末明初,徐贲,寒蘼泫幽露，清漪湛虚塘。月时润芳气，风处偃微光。初溥丛缀白，将晞叶翻黄。欲采赠远别，沾衣徒感伤。
凰之飞,元末明初,危素,凰之飞兮，朝阳晖晖。彼凤高翔兮，将雏何之。畬田有禾饥不食兮，山有恶木夕不栖兮。西逝白日兮，东流沧波。嗟嗟安母兮，伤如之何。
陇头水,元末明初,危素,陇头之水向西流，莽莽寒云草树秋。水中尚有秦时血，今古征人到此愁。
赠儿大同甫之龙岩巡检任,元末明初,危素,青青宜洋柳，牡马何彭彭。玉辔锦障泥，儿侯向南征。儿侯俊哲姿，粲粲东吴精。壮志在勋业，将为先亲荣。十岁学文章，十五富六经。心涵宇宙表，思动江河倾。三十辞社邑，万里游燕京。微官坐毡冷，白发日以生。沥血奏长策，青蝇乃营营。踰轮受羁绁，驽骀尽骞腾。得官漳州去，疾风扬旗旌。漳州海之裔，经雪瘴疠清。磨剑耀白日，抨弓杀长鲸。素节凛冰霜，威棱走雷霆。黎氓尽富庶，田里安芸耕。蛮方服仁义，坐见治化成。贱子托深眷，离别宁无情。月色落江水，花气通津亭。广筵集宾客，高楼吹玉笙。天空北斗直，酒罢鸹鹖鸣。王事有期程，行迈不遑宁。闽山莽遥遥，楚云浩冥冥。昔如骨肉亲，今则参辰星。夙夜慎眠食，莫畏艰难婴。丈夫誓许国，岂谓求斗升。相期在千古，勉勉惟忠贞。
怀母,元末明初,危素,季春天多阴，往拜慈母墓。恸哭长松根，声彻泉下土。母没儿尚髫，儿啼母仍苦。儿长母不见，岁远益愁慕。白日向西流，沧波自东注。凄凄石上云，翳翳谷中树。抚景抱长恨，苍天莽难愬。
送张月梅游江浙拜袁伯长学士,元末明初,危素,云林山中三日雨，楼上群峰翠如堵。山人十载始归山，旋葺茅堂种松树。踵门有客何逍遥，留之信宿去莫招。囊衣橐粮具舟楫，千里一揽钱塘潮。东方大海天下无，风雷震荡群龙趋。蓬莱仙人袁大夫，因卿为问今何如。
酬答叶国宾游演法观,元末明初,危素,聱牙细路洞门寒，松柏萧森太乙坛。厓坼倒流千岁乳，井空深蓄九还丹。温泉触石阴云起，白露凋林古木攒。我爱登临发高兴，赓歌自写寄君看。
山堂一首寄一二知己,元末明初,危素,结发好经籍，雅志颛山林。静恬屏世虑，庶免外物侵。舍东一亩宅，宴处神不淫。沄沄碧涧流，翳翳春云阴。双厓气崷崒，渴日县嵚崟。天景落往沼，原泉到来深。筠桧净茸茸，藤萝郁沉沉。颇谐旷荡意，济世宁无心。羲农安在哉，周孔不可寻。唯将一斛酒，坐对南山斟。慷慨紫芝田，惨淡梁父唫。朋知日疏远，何以相规箴。
寄山东黄君瑞,元末明初,危素,龙虎山头送子归，三年不见重相思。更无书到金溪县，空有人传节妇诗。白鸟沧波春渺渺，寒云落日树离离。相期锦水江头醉，为报轻车已载脂。
和毛越见寄黄茆山道中绝句,元末明初,危素,十里黄茆路，几株寒食花。云从山崦没，日向石林斜。
杭州观阅武和儿伯范,元末明初,危素,世祖丕图天广大，外臣雄镇海门西。风高霄汉旌旗动，日射沙营剑戟齐。元帅虎符秋气肃，三军鳞甲晓尘低。百年礼乐今全盛，故国遗民已耄齯。
送朱尊师,元末明初,危素,上清真人佩瑶环，远游荆楚何当还。月波流空寒似雪，云气拔地高于山。去年乘风上京国，稽首灵君好颜色。蓬莱坊里烟雾深，昔种蟠桃亲手摘。忽思旧隐玉隆宫，怪物镇在深潭中。浪涛无声江汉静，两剑嘘气如长龙。尔来复作西南去，织女回车引归路。解缨秋濯洞庭湖，采药晨餐石钟乳。翩翩飞驷金盘陀，芙蓉玉冠高嵯峨。醉中长谣送君发，一夜北风吹女萝。
寄吴养浩甫吴时以集贤待制代祀南海会稽之神,元末明初,危素,使君白云锦盘陀，际会风云意若何。代祀明神崇典礼，尊封四世沐恩波。斗枢照夜奎文近，仙掌凌空沆瀣多。别去经年尚羁滞，相思回首一长歌。
秋日怀大瀛海吕尊师 其一,元末明初,危素,去年君自信州回，斜日江亭送酒杯。犹记别时重有约，秋深日日望君来。
秋日怀大瀛海吕尊师 其二,元末明初,危素,寄书已到三茅观，四月君归定得看。楚水吴山一千里，可无消息报平安。
送胡平远之静江蒙古学正,元末明初,危素,至元皇帝初，万国同车书。臣有帕克巴，制作开洪图。遂令蒙古语，传诵周海隅。张官设学校，州邑达国都。盱江胡学正，年少跻宦途。之官静江府，道远良自劬。况闻令大父，昔乘使者车。恩爱尚未磨，强梗亦以锄。兹行抚遗迹，感古心郁纡。孟秋西飙厉，南迈风气殊。空江落涛波，孤舟当自挐。亲年虽未老，念念庭闱趋。康庄御騄耳，凡百慎驰驱。
饯张天师北上,元末明初,危素,真人衣霞衣，绚烂五采章。羽旌耀华林，缥缈广乐张。曾空七星明，鸾鹤摩天翔。金门廓开朗，剡剡秋云飏。手攀榑桑枝，晞发临东阳。白露不可餐，灵芝空尔芳。誓将清静学，上以裨后皇。民风返太朴，四海阜以康。上天锡纯嘏，眉寿无有疆。
游石门寺有怀表兄张伯玉,元末明初,危素,石门金刹郁嵯峨，千古楼台插碧波。林结春阴萌草木，岩扃水气吼鼋鼍。野僧贪供云生钵，一老垂竿雨满蓑。肠断张郎成阻越，独攀苍竹听渔歌。
种菜为霜雪所杀叹,元末明初,危素,云林山人穷到骨，手种菘菜连中唐。栽培深丛照云水，撷掇翠甲盈倾筐。江南仲冬寒气盛，小草无力排风霜。侧闻今岁谷不熟，田里嗟怨吾神伤。大车运米填旧债，一穗不在农夫仓。农夫辛苦食无粟，艺菜正欲充糇粮。上天胡为降杀气，造物骄蹇颓其纲。吾君爱民如爱子，忧国感激张平章。臣愤贪夫满郡邑，臣愿盛世跻虞唐。君不见，豪家大户餍酒肉，暖阁无风咽丝竹。又不见，饥人破铛夜煮蕨根粥，妻子嗷嗷向天哭。
后买琴歌,元末明初,危素,邓敦好琴如好色，十年买琴不可得。南城县里客携来，百镒兼金君不惜。竹林踞坐江盈盈，临江三奏龙鱼听。萧森岩壑秋气肃，汹涌天地霜风清。商声洋洋羽声苦，月堕寒光君罢抚。余音寄意愁人心，别思苍茫正如许。为余再控白玉弦，长谣楚语招飞仙。招飞仙，安得见，独立乾坤泪如霰。
送程朋游华盖山,元末明初,危素,吾郡紫玄洞，程生远游遨。别怀不可写，听我哀弦操。兹山东南胜，秀色凌空高。细路积霜雪，长林带湍涛。天雷震汹汹，飞瀑鸣滔滔。文豹昼深伏，穷猿夜嗷嘈。行行发犹咏，陟险无乃劳。昔绕洞空脚，天风入衣袍。王乔不可见，使我心忉忉。余本尚疏放，夙志思林皋。何当绝埃壒，高举乘鲸鳌。颉颃飞霞佩，不必烦圭刀。
期冯祥文甫不至,元末明初,危素,寒山压楼三日雨，风卷崩云亚高树。山人无事不下楼，空谷寂寥谁与语。平生故人大冯君，约之不来岁聿莫。岁聿莫，君何之。侧闻他日抚州去，又恐促驾江东归。梅花千树化为雪，寄赠惟有长相思。
越桼日祥文来奉赠一首,元末明初,危素,积云起层峦，大雪被长坂。季冬天正寒，年岁忽其晚。悠悠余梦遥，历历子当返。情亲展良觌，欲语意无限。空堂耿微灯，古木北风乱。天声耳逶迤，野水激虚涧。朋知罕相值，况子甚清简。昔也期不来，长谣发深叹。扬扬水中鳞，渺渺云际雁。明发坐暌离，回首山川远。
游翠云关和吴山人,元末明初,危素,白云回绕翠云关，吾辈登临乐意闲。树拂微烟秋淡淡，港通晴瀑夜潺潺。悲风卷地虎坐石，黑气贯天龙在山。老衲平生不迎客，避人深入竹林间。
寄题大瀛海道院,元末明初,危素,明州东海角，道院几年开。宝构通丹极，琼林閟玉台。鍊形长对竹，遣兴独寻梅。羽驾乘云气，瑶坛拜斗魁。鸣箫朝引凤，飞檄夜鞭雷。芝草灵苗润，珊瑚老树摧。沧波驯白鸟，幽窟锁黄能。水怪能言语，龙精自往来。仙家凌宇宙，弱水截蓬莱。汉使游空返，秦皇去不回。青山褰翠色，赤日涨黄埃。望极苍茫外，羡门安在哉。
送郑复常归三山省亲,元末明初,危素,嵯嵯麈湖山，飘飘紫薇仙。十年山中鍊形魄，缥缈御气凌苍烟。采芝朝入虎窟饮，抱月夜就龙宫眠。洞天石扇星斗落，紫凤一举天风旋。君家正在沧海头，十洲三岛烟雾幽。手持瑶华度海去，白云乱洒扶桑秋。归来何以为亲寿，蟠木结实行当求。
送友人游浙,元末明初,危素,常山县前放船开，桐庐江口寄书回。君行不受人间热，六月海潮如雪来。
寄题饶氏书楼,元末明初,危素,新城饶氏起楼高，楼外青山手可招。古树战风秋澒澒，乱峰含雨昼萧萧。窗通石井蛟龙气，栋峙银河乌鹊桥。嗟我何年一登览，胡床据月坐吹箫。
送李常游匡山,元末明初,危素,匡庐鬼神聚，厓壑拥青红。泉泄二仪动，山包数郡雄。近闻桂道士，高卧白云中。闻道南康好，江城楚国隅。天皇化作石，彭蠡汇成湖。之子穷幽胜，扁舟逸兴孤。
邓省吾先生挽诗三首 其一,元末明初,危素,噫嗟复噫嗟，哀斯邓先生。平生葆贞曜，白首稽遗经。岂无当世念，冉冉年岁零。养真白云林，足迹不到城。浩歌紫芝曲，惨淡悲风生。泠然竟长往，苍茫隔幽明。临流一挥涕，耿耿难为情。
邓省吾先生挽诗三首 其二,元末明初,危素,席前执经时，贱子始髫龀。忽忽十年间，此意诚缱绻。春风扫石唫，华月临池宴。相期在岁晚，每别殊思恋。悽愁隔千古，安得重相见。忧患苦相婴，恐惧负所愿。恩义曷能忘，怀哉泪如霰。
邓省吾先生挽诗三首 其三,元末明初,危素,春山何英英，春江何幽幽。日莫山水间，无以消我忧。朔风翻铭旌，飞雪惨以稠。伊人不可见，回首心悠悠。回首心悠悠，载咏商声讴。老竹尚延月，丛兰自作秋。荒林夜来雨，恻恻令人愁。
送桂少孺之会昌学正,元末明初,危素,桂公年老才华盛，远作会昌州学正。会昌僻在江西隅，古来地热不可居。居民年来家有井，泄尽瘴烟无疾病。长江水碧风不波，双橹夜发声如鹅。横经伐鼓高堂上，老幼相携来听讲。春秋祭祀黍稷香，钟镛琴瑟鸣锵锵。先王典礼公所秉，努力念之垂永臧。
奉答孙履常先生见寄,元末明初,危素,闭门无梦到京都，自爱云林水竹居。浊酒肯从田父醉，穷乡自与故人疏。天风振树山厓直，海月当楼雪景虚。深忆金陵孙处士，远蒙相寄数行书。
吕尊师画三茅观梅藤为图号曰二老走笔赋之,元末明初,危素,三茅观头老梅树，梅边更有长藤古。谁持此画江西来，大瀛海中吕道士。藤枯一似蛟龙县，梅瘦饱受冰霜缠。柯支不逐浮世换，根柢直与扶桑连。传闻茅盈亲手植，坐使草木皆成仙。宋朝渡江一百年，世人不到吴山巅。岂知二物阅兴废，及见渤澥成桑田。战争揖让等黄土，展卷血泪何涟涟。
送朱奚假赴乡试,元末明初,危素,孟秋西风起，驾言飏孤舟。羲娥无停驭，行客讵能留。将子饮尊酒，执手山之幽。英英白云飞，靡靡江水流。望望西山陲，道路日已脩。道路日已脩，我怀日悠悠。解帆官步门，振策滕王楼。县知多士中，慷慨陈嘉谋。怀忠许报国，况乃素行修。勉哉励贞操，无为漫离忧。
儿秀才古剑歌,元末明初,危素,纽邻元师征蜀川，数里杀尽无人烟。天开地辟建大国，尚有兵器沉江边。故人西来得班剑，感古凄凉泪如线。土花蚀尽青燐殷，光采迸云垂白练。大船载之瞿塘归，湍涛震棹鞭冯夷。渎鬼缩头形支离，突蛟斩颈血淋漓。江东豪士何年得，四坐诸公变神色。电光㸌㸌迅雷飞，杀气冥冥两仪黑。欃枪不动邦国宁，天王垂拱黄河清。豪曹虽利竟何用，徒见青天白日风火生。
赠查泰宇之闽清主簿任,元末明初,危素,皓日照白马，查公往南荒。南荒二千里，马瘦道路长。官役相程期，车载十日粮。路经龙虎山，且住深净堂。诸公设高会，四座排金觞。繁弦间豪管，侍女清歌扬。问君行藏计，陈义富且详。为言十四五，博学交老苍。少壮志浩荡，仗剑游四方。不意晚得仕，鬓发飞秋霜。教授古吉州，讲论明三纲。读律始亲民，竟过炎海旁。出为县主簿，又恐案牍忙。庐阜青遥遥，彭蠡深泱泱。岂无田园居，亦可归耕桑。不敢慕高尚，匪图承宠光。恭惟古君子，气貌何端庄。昔在习凿齿，今之汉仇香。方当盛平世，帝圣辅弼良。四裔息征战，畎亩无旱蝗。凡居郡邑职，敬戒垂永臧。上当宣德化，下欲赤子康。公行勿迟留，鸾凤终高翔。山云白浩浩，海月秋茫茫。寄书问骨肉，毋使失相望。鄙夫江海客，年小血气狂。把酒执衣袂，赠之紫游缰。人生贵交谊，自此毋相忘。
玩菊华有怀孙履常吴仲谷二先生,元末明初,危素,丛生霜中菊，九月已交花。盈盈照暮色，掞掞攒幽葩。抚时忆贞士，兴怀为咨嗟。采芳欲寄之，念此山川遐。缮性慕丘壑，游神到羲娲。㗩彼柴桑翁，高风邈难加。载歌黄华篇，四坐悄不哗。
送吕尊师墨,元末明初,危素,客窗学帖费秋灯，流转尘沙空复情。尚有囊中残墨在，今年分赠吕先生。
五月廿有二日同邓渐叔仪晋季昭旭肆父昶㫼父晚眺，以森木乱鸣蝉分韵,元末明初,危素,良朋宴游不可失，邓氏诸昆晚同出。横槎溪口弄飞泉，桐树坳头侃落日。长山唐突短山青，山上十丈苍云横。大风振林归鸟疾，枯木压石残蝉鸣。登高长啸招晴月，古竹吹凉夜如雪。夜如雪，秋氲氲。溪流无滓山无尘，写诗聊寄山中人。
简方仲永,元末明初,危素,方侯大雅比南金，历仕艰难白发侵。祭祀衣冠存古礼，文章雅颂托遗音。故园飞梦春云莫，仙洞题诗碧涧阴。野客南游风雨恶，杖藜乘兴去相寻。
和吴尊师龙兴纪游二十一首 其一 早饭榾陂,元末明初,危素,舟泊榾陂驿，斫鱼餐早饭。是行新雨过，水落寒沙半。棹讴方零乱，鸥鸟忽惊散。笛声起沧洲，又逐惊飙断。
和吴尊师龙兴纪游二十一首 其二 过清远驿,元末明初,危素,云满故乡芳草迷，江东江西人别离。征船几日洪都去，清远驿前听子规。
和吴尊师龙兴纪游二十一首 其三 游铁柱观,元末明初,危素,已从龙兴游，即往铁柱观。龙精不出奥区囚，鸿水奔流合江汉。沉沉古井清如空，东方大海长相通。千年神剑不可忽，老屋夜夜生雷风。
和吴尊师龙兴纪游二十一首 其四 泊宫步门,元末明初,危素,人归石城边，鸟没白沙尾。秋风凉萧萧，波静月如洗。水凫栖不定，半夜犹飞起。
公无渡河,元末明初,危素,提壶公，向何方，止公勿渡公欲行。妇人之言公不信，蛟螭纵横河水黄。从公死，入河水，千载同作河中鬼。
重庆堂诗 其一,元末明初,危素,翼翼高堂，临水之阳。谁其作之，其氏曰王。
重庆堂诗 其二,元末明初,危素,高堂翼翼，既深且谧。有直其楹，有虚其室。
重庆堂诗 其三,元末明初,危素,玄冠于于，厥子来趋。父见其孙，亦克愉愉。
重庆堂诗 其四,元末明初,危素,旨酒在匜，登豆有菹。其肴孔多，抟兽网鱼。
重庆堂诗 其五,元末明初,危素,子于父母，亦既能孝。父诏乃孙，繄父是效。
重庆堂诗 其六,元末明初,危素,其孝伊何，古有嘉则。敬事皇天，以明尔德。
子规啼,元末明初,危素,子规啼，白月低。春云迢迢春水远，芳草绕庭花乱飞。子规啼时征梦苦，郎船定发潇湘浦。潇湘江上风浪多，春晚胡为不归去。子规好去潇湘啼，重来借汝春树栖。
山中歌,元末明初,危素,朝牧于林，暮钓于溪，吾何忧而。
与邓叔宾兄弟叔侄以王乔下天坛微月映皓鸐分韵送三吴山人游龙虎山兼简江左诸师友,元末明初,危素,萝风吹萧萧，筠露净洒洒。明霞结晴曦，晓色晃相射。手指双璚英，一去青山下。迢迢凤麟洲，云气浩如泻。寄谢山中人，离情若为写。
和答张原相见寄 其一,元末明初,危素,别来两度得安书，犹在仙乡水竹居。年少才华终有合，春寒眠食定何如。奏琴深夜难成曲，采绿终朝不满裾。月色四山清窈窈，空花千树落疏疏。
和答张原相见寄 其二,元末明初,危素,危坐思君到五更，江山东望不胜情。云连仙阙音书远，竹绕幽居梦寐清。山木生凉风汹涌，天河无浪月峥嵘。相期蚤献金门策，莫向林泉老此生。
寄张太乙张时留江浙,元末明初,危素,我曾身着芙蓉裳，笞麟游遍蓬莱乡。蓬莱仙人留我住，醉枕大石歌瑶章。高秋及上麈湖顶，下頫八极天茫茫。石林风烟白日静，但有灏气如飞霜。张君独乘紫凤凰，我得霞佩骖翱翔。星官下谒奏广乐，众客燕集翻琼浆。曾楼高空不得寝，神飙夜撼金琳琅。归来云林闭户坐，忽忆旧事心飞扬。窃闻三月之初吉，飞车直过东海傍。莫从故乡叹禾黍，定驾大舶穷扶桑。浙山迢迢浙水长，何由寄赠双明珰。
春日上高桥阡,元末明初,危素,春草如带长，生于阿娘墓。不见墓中人，但见墓上树。
小孤山歌,元末明初,危素,大孤之石衡且椭，青青长在湖中卧。小孤之石锐以高，峭立淮岸当洪涛。滔滔逝水东流去，两石嶕峣屹天柱。蜀巴之原浩沄沄，壮哉此地江海门。鸿庞稍见土宇旷，疏凿方知夏后勤。名山大泽神所主，过者震惊谁敢侮。云何作庙向江壖，抟土娉婷象龙女。篙师贾客尔何知，坎坎伐鼓持豚蹄。倚篷清坐渔歌起，日暮沙禽来去飞。
过周元公濂溪故宅,元末明初,危素,圣远已千载，继述良独难。维公出南纪，大道剪榛菅。济世仰莘挚，斋心师巷颜。知几寔至要，浩浩仁义端。故宅俨斯在，素月照溪湍。濯濯菡萏枝，英英秋露漙。恭闻华盖穸，讲学留溪湾。坠绪久无托，令我心慱慱。
梁国狄文惠公新庙诗,元末明初,危素,大江从西来，万里流汤汤。维唐社稷臣，勋业载旂常。天子在房陵，女后御明堂。晨闻牝鸡鸣，腥闻溢穹苍。猗公秉忠义，耿耿立庙廊。周旋极黾勉，论议忽慨慷。载御卷冕归，宗社奕有光。岂徒保国祚，实欲扶天常。云孙江州牧，宫庙荐烝尝。豆笾孔严洁，丝石载铿锵。再拜久屏息，低回想忠良。作歌劝臣子，百代踵遗芳。
姚文公庐山牧庵,元末明初,危素,昔公参行省，于此驻旌旄。至今读书堂，名配匡山高。秀草带烟雾，长林振波涛。鄙人思高远，胜日欣游遨。缅惟草昧初，朔南拥弓刀。公生将相家，卓荦称人豪。文场已孤骞，史笔况载掺。怀公不可见，江水徒滔滔。
留别杨显民先生 其一,元末明初,危素,我从仁里来，信宿复西去。驱车何间关，日色已曛莫。林幽阒无人，月暗屡疑虎。村虚转迢递，童仆且惊顾。柴门夜篝火，今夕共君住。况匪味道言，萧条复谁语。
留别杨显民先生 其二,元末明初,危素,杨子好道者，其人千载心。而我抑何幸，获聆金玉音。愿为女萝草，托根青松阴。今晨忽为别，怊怅已难任。仰侃天宇高，俯见江海深。安得随长风，化作双飞禽。
九月晦梦刘山人,元末明初,危素,长淮千里路，念子几时回。远梦何因到，安书不寄来。幽怀思水竹，浪迹困风埃。满目飞云尽，秋声万壑哀。
赠朱元吉卖墨,元末明初,危素,深山闭门二月初，白日雨打梅花枯。野夫读书大石上，粤有一客来吾庐。水杭舟楫陆乘车，来征后语行江湖。峨峨石峰起云气，下压古井蛟龙居。讵知山人夜烧墨，墨色吹作烟模糊。玄光贯天众星没，草字满壁阴风嘘。述文志者奚假文，通达今古良非迂。悲哉结绳易书契，剖割元气疑无余。遭逢盛时当返朴，谁复琐细稽虫鱼。远游京师愿寄赠，谨为皇帝书贞符。
寄溪香上人,元末明初,危素,山僧吾所敬，不见又经春。说法青龙出，忘机白鸐驯。楚云遮别梦，江月照吟身。遥忆相逢处，深林长绿筠。
东风行,元末明初,危素,东风浩荡吹江南，危子行年二十三。长谣空谷天荡荡，剑倚白日风潭潭。气高颇怪星象动，身在岂为饥寒贪。宫中圣人朝万国，臣抱犁銸在山泽。终年读书空自劳，三岛求仙岂能得。齿牙不动心未摧，欲奏长策天门开。周公仲尼没已久，麒麟凤凰去不来。世无忠臣与孝子，四海风俗何由回。
叔仪送扇,元末明初,危素,抚州竹扇制来新，邓子持归赠野人。六月江南如此热，海风一起静黄尘。
赠员怡然员善琴余与之寓于上清宫,元末明初,危素,我来蓬海堂中宿，风露满空月在竹。西秦员老夜抚琴，妙音总是云门曲。先王作乐音律谐，载歌南风阜民财。阴湫玄龙冲石裂，赤霄凤鸟从天来。千年古调谁能改，一变新声吁可怪。愿借琴高赤鲤鱼，与子骑之入东海。
宗叔方逸来邑走笔寄上,元末明初,危素,大醉云关后，归来水竹居。由来百里路，难寄半行书。水落南山直，天空白日虚。思君慰幽独，高谊莫相疏。
为李仲经赋得古音琴,元末明初,危素,南城李君家有琴，越左刻字名古音。仲春为鼓越裳操，听之使我无邪心。白日落江生夜色，飞云触石愁太阴。粤从世衰淳朴散，三光动荡相攻战。朝歌北鄙何可听，轩辕尧舜不复见。大元德盛礼乐兴，天下民风渐丕变。君当身佩双琼瑶，光天殿上奏云韶。凤皇雍雍鸣赤霄，五城群仙定可招。吾皇端拱四海治，千秋万岁垂鸿猷。
答吕尊师香水珠,元末明初,危素,野人头不巾，旷荡礼数略。破帽久无缨，时遇大风落。得君香水珠，感此意不恶。薰之麝脐馨，贯以青丝索。细文疑玛瑙，润色映掌握。颇烦番舶载，亦费巧匠凿。整冠揖贵人，使我不能乐。何当从君游，高举谢城郭。
送王起元之分宁教官任,元末明初,危素,大元设学校，于以教万民。吁嗟去古远，世降何沄沄。周孔不可见，圣道日以湮。儒官窃廪禄，法度岂复遵。教化何由宣，礼乐亦以沦。在薮无凤凰，在郊无麒麟。英宗皇帝时，逆气横乾坤。贼子不知父，乱臣已忘君。臣素愤薄世，胆气长囷轮。念之万感集，血泪射秋旻。思见豪杰士，再使民风淳。訚訚王教谕，我里君子人。之官武宁县，挂席当仲春。撞钟集诸生，讲论明彝伦。况逢尧舜君，德泽周八垠。高歌猛虎行，慷慨为子陈。
投简李仲公甫,元末明初,危素,江东云锦山，积翠脩以峨。云有千载士，憩彼山之阿。考槃幽涧石，结制彼泽荷。贞心抱夷澹，雅量涵冲和。仆也江西人，齿稚侠好多。东将浮渤澥，北拟穷沙陀。尚怀诗礼趋，吾父须发皤。生死愿相许，誓以心靡佗。露中葭薍丛，海底珊瑚柯。晶光轹尘淖，结托古则那。载咏伐木篇，乱以采薇歌。
赠贵溪安鲁鼎县丞,元末明初,危素,圣代恩波洽，明时礼乐兴。万方无战伐，多士尽飞腾。科第开贤路，芗溪得县丞。疲氓沾德泽，猾吏慑威棱。律令从兹举，奸凶庶有惩。昆虫无夭札，年谷毕丰登。百里民皆化，期年政可称。阳春嘘暖气，绝壑洁寒冰。问字多山客，求诗半野僧。皂雕风里射，瘦马雪中乘。把剑呼春酒，看书照夜灯。新词题越纸，窄袖剪吴绫。学问端无负，迁班自此升。江西危素氏，歌咏愧无能。
莫冬,元末明初,危素,种稻南谷口，凶岁囷仓虚。晚值老农语，出口三嘻吁。幸有高亢田，种麦给群需。有麦且免忧，无麦将焉如。昔谓崖谷底，其俗异黄农。浪迹城府归，却爱淳朴风。猎夫不射雁，云与兄弟同。羽毛岂知道，天理谅无终。
送吴德谦游京兼问草庐先生起居,元末明初,危素,迢迢驿路客船轻，直北关山是帝京。海岛夷人皆向化，翰林学士入论经。云连朔漠瞻天近，秋满淮河见水清。问讯吴公应好在，夜深遥望少微星。
小偈奉简卧云室中老师 其一,元末明初,危素,坐禅铭自集云传，一念还超佛祖前。此是菩提真种子，开华成实自年年。
小偈奉简卧云室中老师 其二,元末明初,危素,天目岩前涧水声，绝崖荒径少人行。等闲会取楞严首，云散天空月自明。
小偈奉简卧云室中老师 其三,元末明初,危素,九衢尘土尽漫漫，瞬息光阴孰控抟。师子林中方入定，天花如雨落岩端。
小偈奉简卧云室中老师 其四,元末明初,危素,道人燕坐万缘空，栖凤亭深一径通。只有庭前柏树子，无言长日倚东风。
小偈奉简卧云室中老师 其五,元末明初,危素,乡僧几载客吴门，世味萧然道义尊。等是江湖未归去，寸心何日与同论。
小偈奉简卧云室中老师 其六,元末明初,危素,落拓京华久未归，山中抛却绿蓑衣。闲来描写虚空看，但说虚空早已非。
寿岂诗,元末明初,杨维桢,有桥有谖，云有桥洋。洋在堂之，阳岂弟君。子令德不，爽文文如。璊璁衡其，锵酌以旨。酒以燕乐，我父兄瞿。叔孝友寿，岂孔臧有。谖奕奕在，堂之北岂。弟君子令，德有赫饮。御我族以，及我宾客。瞿叔岂弟，斑裳赤舄。寿具乐康，由尔令德。
送康司业诗,元末明初,杨维桢,赫赫胄监，礼乐攸司。祭酒长之，师氏贰之。明天子作，我民极何。以播教师，氏有职惟。明天子惟，烈祖是因。烈祖始受，命肇立成。均天子戾，止作尔多。士多士济，济惟天子。使曰若康，公穆穆雍。雍多士济，济惟言来。从天子问，道其言如。钟天子广，化其德如。风维祯作，颂配于乐。
夜坐,元末明初,杨维桢,日落群动息，张灯坐草堂。浮生百年事，清坐一炉香。谋拙邻人叹，幽栖世虑忘。吟诗不知寐，华月自流光。
送谢太守,元末明初,杨维桢,湖秀今三郡，循良第一人。武林非复旧，文比要图新。海岳东南会，湖江左右邻。曾开天水国，直问尾箕津。府大同京尹，居崇异国宾。提封家万户，易俗力千钧。惜也承平久，于焉值乱频。烟华余故市，风物感残民。今日怀匡济，乘时好拊循。念君多意气，满腹贮精神。别地梅凝曙，寒江柳孕春。过船沙没屐，驻旆雪埋轮。黾勉犹无及，穷愁不敢嗔。赠言知面赧，取醉寄情真。勿袖烹鲜手，须闲牧犊身。推诚归简妙，植善息顽嚚。乱后无家世，渔中有隐沦。千年黄鹤返，万里白鸥亲。莫学张京兆，应如召信臣。貂蝉从岳牧，图画可麒麟。
送谢太守,元末明初,杨维桢,朝廷遣使航东海，万里南来送玺书。著屐登山良不恶，分符典郡复何如。白苏事业千年后，吴楚封疆百战余。今日养民方急务，肯将征算及舟车。
寄秋渊沈鍊师,元末明初,杨维桢,琅玕种得三千个，个个琼台玉树齐。秋净双凫青泖曲，夜寒一虎大茅西。长茸不著花猫猎，深竹时闻翠羽啼。老我所须唯铁杖，不须太乙乞青藜。
凝香阁诗,元末明初,杨维桢,有兵不若森于庭，发天下若庄于棚。汗马不若繫于营，休兵要待民力生。平章政事光禄卿，阁下万卷清香凝。书生香，德生馨，况复爇鼎相熏蒸。绿烟一缕风度棂，光禄燕寝寝不惊。蝴蝶飞来窥枕屏，周公入梦话东征。山甫依稀亦言并，天既反风禾稼登。告以补衮垂鸿名，杨子进规为座铭。有客如此真贤卿，有客如此真贤卿。廪人饱粟，庖人馈鲭，燕昭台上千金轻。钱唐博士起相庆，有如十八学士登蓬瀛。
盘所歌,元末明初,杨维桢,盘之宫东丘之乐，盘之土耕者让亩。盘之泉渔不竭渊，盘之阻外禦其侮。盘之深内潜我心，盘之禳实繁我族。嗟盘之乐兮，乐而安。风雨不震兮，燹涝弗奸。孝以致其养兮，义以广夫急难。居饶安矣体愈胖。心无忧兮奚有患。歌兮乐女盘。女将和兮考吾槃。
杵歌七首 其七,元末明初,杨维桢,攻城不怕齐神武，玉璧堪支百万兵。不是南朝誇玉璧，关西南子是长城。
江西饶歌二章 其二 银章复,元末明初,杨维桢,维白金有章，维国之光。九鼎既峙，翕元化以张。大治范金，吐景耀铓。蟠螭细龟，鸾翥凤翔。官臣实司之，植我皇纲。孰亟且藏，启发祯祥。操絜系政柄，繄德是将。符节允合，人文昌荡。攘凶顽，时乃康。与国咸休，万年膺天庆。
用韵复云松老人华阳巾歌,元末明初,杨维桢,君不见獬豸不识字，高柱削铁坚，白简孰辨贤不贤？又不见鵔鸃偏尚武，高屋压虎肩，五兵不理长酣眠。铁崖老狂者，强项如董宣。小巾制子夏，正要江东传。人间绯紫揎，已蜕风中蝉，脱巾漉酒东篱边。吴淞老褐来贺我，倒冠共醉春风前。我歌此歌君拍手，东壶西阆开洞天，洞天之鹤为我双回旋。
大树歌为冯渊如赋,元末明初,杨维桢,东柯溪头三大树，水深土厚崖石牢。一株石茶粲冬蘤，红若火镜镕冰涛。两株老桧挺霜干，青如连弁翘双鳌。不知人间富贵楦青紫，草亡木卒纷如毛。汉家根株历千岁，当时大将誇人豪。只今子孙仗大义，昧始尚薄巾车劳。三槐风云庆有待，二荆汤火死已逃。金鸦倒立海底景，白凤夜燄风中膏。蟠柯骨露黑石虎，奇干手接苍山猱。恶氛西起白日翳，恍惚大将排旌旄。东柯东柯济时具，岂无兵家文武韬。摩挲大树日酣卧，不肯即伪从鞬櫜。始知后皇受命乞独正，神明扶植冰霜操。我来饮我中山醪，脱巾挂树三花高。大槐太守梦楚国，大梅美人临汉皋。大槲老雄侍我酒，长筝亦即金丝槽。醉歌写入嘉树传，窃比《橘颂》骚人骚。
桂轩辞二章 其二,元末明初,杨维桢,桂树丛生兮轩之阴。虬龙盘拿兮猿狖笑吟。王孙不归兮实劳我心。
汉水操,元末明初,杨维桢,湘水离离，徒以斑我衣。汉水漪漪，可以禊我衣。翩然凌波夹龙飞，随龙云雨随龙归。彼望疑兮疑是非。
介山操,元末明初,杨维桢,一龙失所，五蛇从之周天下。四蛇完身，一蛇独亏股。龙上天兮，蛇各有户。一蛇无户，薄以焦火。吁嗟乎四蛇从龙作甘雨，一蛇焦枯，无恨在下土。
崩城操,元末明初,杨维桢,白骨筑长城，长城不可穴。十日哭长城，长城为我裂，白骨斑斑食红血。抱骨著心肚，白骨作人语。君不见淄之水喁喁，至今下有比骨鱼。
前旌操,元末明初,杨维桢,乘舟兮河水浊且深。我同舟兮誓与尔同沈。母有命兮谏不我听。示旌以盗兮我先以旌。卫有国兮国在兄。杀兄及我兮我不如无生。
桑中妇操,元末明初,杨维桢,娶妻五月即仕陈，五年归来未拜亲。桑中见美人，我出堂前认，夫君走赴沂。水沈我身秋，夫君令我嗔。妇可不义，亲何可不仁。
扊扅操,元末明初,杨维桢,百里奚，作秦相，不再妻。堂下浣妇歌扊扅，舂黄黎，扼伏鸡。堂下鼓弦，堂上覆樽，百年夫妇失复亲。秦穆君，贺相臣，夫旌义，妇旌仁。
残形操,元末明初,杨维桢,我梦有兽兮，其兽曰狸。狸有怪兮，身首异而。告我以凶兮，戒而戒而。我丘有首兮，誓死完以归。
璚台曲,元末明初,杨维桢,璚台之山三万八千丈，上有琼台十二高崚嶒。草有三秀之英可药疾，树有千岁之实能长生。神人白面长眉青，玉笙吹春双凤鸣。晓然见我惊呼名，授我以灵虚之簧和飞琼。约我一双玉杵臼，重见西态盈。刚风吹堕白雪精，一念老作河姑星。赤城老人在何处，何以遗我九节藤，拄到璚台十二层。
登华顶峰,元末明初,杨维桢,铁崖仙人来自西崆峒，琼林宴罢随天风。天风散珠玉，乃在华顶峰。拔地一万八千丈，但见琼台瑶阙巀嶪撑青空。长松倚天不盈尺，桃花水与银河通。老仙独睨万物表，炯如秋水开夫容。火乌夜半吐东海，石桥飞渡天门龙。九重启金钥，千楹立綵虹。列仙夹仗冰雪容，中有晨肇双郎之窈窕，珊珊杂佩摇玲珑。胡麻饭初熟，上案双玉童。翩然迎老仙，笑语风云从。冰桃琥珀碗，霞液玻瓈钟。陶然一醉三千霜，酡颜相映扶桑红。归来笠泽成小隐，林屋洞访浮丘翁。下视东蒙尘土濛，蓬科万冢眠英雄。
伐木篇,元末明初,杨维桢,伐木入空谷，有木大蔽牛。大厦孰倾栋，一日蒙见收。乃知匠石弃，故非文木俦。土腐不中椁，水沉不中舟。拳不受檃揉，樠不受丹髹。今兹忽邂逅，陶我山之湫。斧斤访薪木，舆挽充吾槱。我闻漆园旨，寿或逃商丘。幸有大不幸，焉知桑柏楸。
劝粜词,元末明初,杨维桢,水旱阻尧汤，生民无罪岁。后代仓廪虚，时和亦为沴。孰云富而哿，甚矣贫不继。借富以贷贫，穷哉已非计。况乃指廪间，夏楚劫以势。
杨佛子行,元末明初,杨维桢,诸暨县北枫桥溪，枫桥溪水上接颜乌栖。其下一百二十里合万和水，万和孝子庐父墓，墓上芝生荑。杨生佛子与万和孝子齐。六岁怀母果，二十为母尝百药，药弗医，啖母以肉将身刲。母病食肉起，其神若刀圭。母死返九土，常作婴儿啼。倚庐宿苫块，弃隔妾与妻。嗟哉佛子孝行绝，人人不识感鬼神。颊下生瘤大如尊，何人戏手瘤上扪。明朝怪事骇妻子，颊下削赘无瘤痕。背上一掌印，争来看奇痕。坟头木共白兔驯，更遣迎送乌成群。傍人竹弓不敢弹，岂比八九雏生秦。县官上申闻，旌户复其身。佛子走告免，称主臣主臣。嗟哉佛子谁媲称，今之人有刃股乳，诡孝子以为名，规免徭征以希其旌，嗟哉佛子谁媲称。
陈孝童,元末明初,杨维桢,钱清陈孝童，十岁知孝母。母病日以革，药饵空㕮咀。夜庭人不知，磨刀去剔股。凡儿血肉躯，躯小痛槚楚。孰识身在亲，惨毒至刀斧。邻里闻孝童，涕泗下如雨。道路闻孝童，过车式其户。堂堂士大夫，结发在庠序。母背忍绝裾，母丧亡捧土。我作孝童诗，岂惟风童孺。
芝秀轩词四章 其二,元末明初,杨维桢,芝何为兮为秀，匪植以生兮匪培以茂。协冲和以华滋兮食之而寿。
芝秀轩词四章 其三,元末明初,杨维桢,山嵯峨兮谷逶迤，歌紫芝兮吹参差。怀美人兮不可以追。
芝秀轩词四章 其四,元末明初,杨维桢,铁之泾兮凤之沼，思公子兮善窈窕。善窈窕兮乐康，聊逍遥兮岁年老。
五禽言五首 其二,元末明初,杨维桢,提胡卢，提胡卢，沽酒何处沽。乌程与若下，美酒高无价。小姑典金钗，劝郎醉即罢。君不见城中官长壶卢提，十日九日醉如泥。
五禽言五首 其三,元末明初,杨维桢,姑恶，姑恶，姑不恶，妾命苦。姑有孝女，姑为慈母，妾亦甘为东海妇。
五禽言五首 其四,元末明初,杨维桢,子归，子归，子不归，白头阿㜷慈且悲。子弗归，待何时？君不见西江处士章九华。十年去赴丘园科，母死妻啼未还家。
五禽言五首 其五,元末明初,杨维桢,行不得哥哥，我不行，奈我何！西山有豺虎，西江有风波。风波尚可壶，豺虎尚可罗。努儿关，平地多，行不得哥哥。
义鸽三章 其二,元末明初,杨维桢,肃肃兮飞奴，离尔俦兮别尔家。吁嗟尔劳兮，比鸿雁兮将书。
义鸽三章 其三,元末明初,杨维桢,肃肃兮飞奴，歘相失兮妇夫。死者兮已矣，生谁适兮与娱。朝不粒兮无与呼，莫不室兮无与居。岂无他俪兮，我俪不如。阅七日以死兮，矢一节而弗渝。吁嗟尔烈兮，继比兴乎关雎。
警雕三章 其二,元末明初,杨维桢,横翔傍舞兮群笑以嚣，阴窥狙伺兮风草动摇。嗟尔丑兮不可以招，雠一狝兮将汝枭。上或牾兮下或憍，隔截鸾鹄兮愁青霄。吁嗟雕兮逞尔豪，击刚者怠兮与尔乎同遨。
警雕三章 其三,元末明初,杨维桢,贞柏苍苍兮乌府初霜，寒气袭袭兮皂雕在傍。匪汝朋比兮伏阴纡阳，扶竖正直兮不茹吐其柔刚。鸾凤远举兮枭獍云亡。吁嗟雕兮不改行，收汝族兮磔以禳。
斗鸡行,元末明初,杨维桢,两雄勇锐誇匹敌，老距当场利如戟。氄毳毰毸猬刺张，怒咽磈礧嗔睛碧。剑心一动碎花冠，口血相污胶綵翼。何当罢斗作啼声，埭上梨花春露滴。
白翎鹊辞 其二,元末明初,杨维桢,白翎鹊，来西极，地从翼旋山目侧。边风朔气劲折胶，材官猛箭与之敌，黄狼紫兔不余力。须臾白雪轻，一举千仞直。鴐鹅洒血当空掷。金头玉颈高十尺，千秋万岁逢玉食。
归客误 其二,元末明初,杨维桢,江头初一潮，还从午时起。奈何荡子心，相期不如水。
吴子夜四时歌 其三,元末明初,杨维桢,秋风吹罗帷，玉郎思寄衣。多情双络纬，啼近妾寒机。
吴子夜四时歌 其四,元末明初,杨维桢,桦烟嘘席暖，不知寒漏长。朝来玉壶冰，为君添衣裳。
桂水五千里 其二,元末明初,杨维桢,桂水五千里，潇湘雨气空。衡山七十二，望见女英峰。
桂水五千里 其三,元末明初,杨维桢,桂水五千里，南风大府开。象王新贡入，鲛女送珠来。
桂水五千里 其四,元末明初,杨维桢,桂水五千里，上有鹦鹉洲。美人生远思，今夜在南楼。
燕子辞 其四,元末明初,杨维桢,燕子楼头入妾家，燕来燕去惜容华。祇应韩重相思骨，化作湖中并蒂花。
荆卿失匕歌,元末明初,杨维桢,风潇潇，水灂灂，马嘶燕都夜生角。壮士悲，刀拔削。徐娘匕，尺八铦，函中目光射匕尖。先王地下汗如雨，匕机一失中铜柱。后客不来可奈何，十三小儿面如土。击筑复击筑，壮士渐离重矐目。仓君仓君亦何为，博浪沙走千金椎。君不见镐池君，璧在水，龙腥忽逐鱼风起。于乎刺客死，君王不用买侠才，留取千金买方士。
补梁毗哭金辞,元末明初,杨维桢,汝金来，我今与汝辞。汝辞不犀，能斫我颈，汝液不鸩，能折我肌。金谷汝剭首，金坞汝焚尸。金兔汝灭族，金牛汝丧师。故我与汝永诀誓，不为安宁贪刺史，宁为齐黔娄鲁荣启期。
补日饮毋苛辞,元末明初,杨维桢,劝君酒，呼酒来。尚方肉食有腊毒，天赐我酒寿君金屈卮。君不见汉家中郎丝，廷毁丞相斥，嬖儿吴中脱死归。阿种者，劝以日饮毋苛斗鸡走狗嘻，不则利剑刺君君莫支。于乎十七客，肩相随，掊生日者弗能知，阿种真好儿。
冰山火突词,元末明初,杨维桢,冰山不可倚，冰破割尔足。火突不可附，火燎烂尔肉。君不见魏其侯门下客，独厚灌太仆。太仆相引重，势若绳合束。身服期功更与结欢田相国。相国席上缚骑兵，首悬东市及支属。魏其侯，尸渭城，东朝有制不可赎。
月氏王头饮器歌,元末明初,杨维桢,黑风吹瓠瓠不流，冒顿夜断强王头。黄金留犁搅玉斗，一饮一石酥驼秋。眼红啽呓生血聚，汗滴石楼湿青雨。鬼妻扣骨骨欲应，精禽飞来作人语。黄云压日日欲颓，将军回首李陵台。君不见汉家西风凋细柳，老上单于誇好手，棘门胡卢可盛酒。
楚国两贤妇,元末明初,杨维桢,楚国两贤妇，妇夫莱与舆。宁随夫婿馌牛下，不愿夫婿专城居。投畚却车驾，挈器采樵苏。呜呼今丈夫弃耕贪禄，粟万钟养孥。孥未养，身受醯菹祸及其夫，永为二妇笑鄙夫。
楚妃曲,元末明初,杨维桢,朝游田，云梦薮，莫游田，云梦薮。樊姬谏，不售矢，不食田中兽。妾愿王，王寿考。猎贤才，开伯道。楚国夔龙孙叔儿，非麟非虎非熊罴。虞丘子，真狐狸。
慈鸡田,元末明初,杨维桢,秦下令，购魏孤。匿孤罪，族俱屠。嗟慈鸡，独哺雏。秦令毒，毒如狐。慈鸡知有雏，不知有狐搏我躯。
牝鸡雄,元末明初,杨维桢,牝鸡雄，秦氏熊。吴王入楚妻，后宫牝鸡雄。把剑夜啸生悲风，夫亡子遁谁适从。人言秦鸡解逐凤，不知牝逐孤飞龙。
秦女休行,元末明初,杨维桢,秦氏有烈女，自名为女休。左手执白扬刀，右手把乌龙殳。年十五，妻燕王，夫燕王，陷无辜。取仇西山上，杀人白昼衢。关吏不敢睚眦，司败莫孰何。于手杀人者杀，创人者创。女休岂敢避法走藏，累嫂与兄使县吏解章。女休自归罪，丞相列坐东南床。丞卿议罪拘文法故常。牵曳东市头，法刀利如霜。刀未下，金鸡衔赦出法场。百男尽短一女长，嗟嗟女休真女郎。丈夫堂堂掩面事仇女，休视之如妾妇女娼。
罗敷辞,元末明初,杨维桢,盈盈秦氏女，采桑南陌头。一顾云不飞，再顾水不流。使君立五马，招侥重回头。艳歌为君发，繁丝为君掫。使君有妇如有㜪，罗敷有夫非秋胡。使君喜，使君愁，罗敷不得须臾留。
漂母辞,元末明初,杨维桢,诸母漂泗滨，一母眼中识穷人。盘有余馂及汝王孙，竟我漂食踰兼旬。王孙封王，报母以千金。丈夫养贤，不如漂仁。又岂知钟室妒妇杀功臣，过客酹墓千千春。
凤皇曲,元末明初,杨维桢,凤殊栖，皇悲啼，比翼不如凫与鸡。皇悲啼，凤殊栖，造端不能合，隙终不能暌。卷衣香未歇，荐琴弦未绝。昔日连环心，今朝两分别。乃知茂陵女未求，沟水已作东西流。
长门怨,元末明初,杨维桢,阿娇盼美目，阿娇贮金屋。金屋瑶华春未老，长门一夜生秋草。蜀才人，金百斤，受金为我赋长门。长门写春愁，君王见之为伤秋。临邛沟水东西流，不知悲妇悲白头。
燕燕步踽踽,元末明初,杨维桢,燕燕步踽踽，飞附阳阿主。燕燕尾涏涏，飞宿昭阳殿。啄子啄及矢，誓断涏涏尾。十四月，虹流辉，望尧门，方是耶非。市犊归，湢凤飞，玄宫之人兮，白华绿衣。
焦仲妇,元末明初,杨维桢,刘氏有好女，十三能织素。十五能箜篌，十六通书数。十七为焦氏妇，得意焦氏夫，失意焦氏姑。阿母谓阿仲，汝去尔妇，尔妇自专不受驱。东邻有女如罗敷，吾与汝聚如水与鱼。阿仲孝母复爱妾，爱妾爱必割，母命不可违斯须。仲去妇，无七辜，为吾谢外姆，破镜毋再合，断弦当再续。妇感仲区区，誓天日，不再家。君如盘石，妾如苇蒲，苇蒲绕石石不车。但苦亲父亡，父亡有暴兄，暴若豺与狼。迫我再事人，不得留母堂。脱我旧丝履，重作嫁衣裳。腰袜绣华袜，耳著明月裆。团扇画双鸾，箜篌弹凤皇。盖若市门使我掩面不得藏。昨日县令媒，云有弟三郎。今日府君媒，云有弟五郎。金鞍玉脑马，青雀白鹄舫。杂彩三百端，赉钱三万镪。仲妇不得惧违我暴兄。宁违暴兄死，不违焦仲使意伤。矢为焦家一姓妇，不为他妇食二家水浆。开户四无人，投身赴沧浪。焦仲闻之裂肝肠，挂身一在枯枝桑。两家合葬庐水傍，暴姑悍兄泪浪浪。
铜雀妓,元末明初,杨维桢,火龙戕，铜雀翔，漳河水，鼎中央。魏武王安得万万寿，长生铜雀宫。百岁葬西冈，铜雀妓，不得与金银珠宝同埋藏。台上六尺床，床下穗帐奠酒粻。月十五，作伎以为常，更令登高台而望西陵。漳河水啾啾，东下不回头。铜雀妓，漳河流，试问台上妓，何不殉死如秦丘。
黄花词,元末明初,杨维桢,椒壁閟丹丘，网轩接琼楼。金人未成铸，玉册竟为偶。后裳辉锦裆，伶衣乱珠黈。典礼既乖违，纲维荡无有。百年神武基，势落清觞酒。嗟哉金汤固，一朝拉枯朽。
菖蒲花辞,元末明初,杨维桢,黄花落，菖花开。劝君续命酒，金琶声若雷。晋州古城铁瓮裂，大人石点燕攴面。玉镜高台画眉未，蟠蛇阵前看儿戏。马上走戎装，祎衣上身何短长。长风起华桥，日落漳河道。为君始，为君终，菖花不如美人草。
绿珠行,元末明初,杨维桢,主家高楼起金谷，买妾不惜真珠斛。美人买得一片心，不买青眉与明目。手持玉笛吹凤皇，誓汉箫史双颉颃。楼头侍宴宴未彻，甲光一片楼前雪。神珠一点掷画阑，化作流星光不灭。呜呼珊瑚步障裂，行人吊珠在古井，井中照见青天月。石家妾，石家哭，二十四人金谷友，八驺道旁方拜履。
五王毬歌,元末明初,杨维桢,天河洗玉通银浦，云气成龙或成虎。金丝剪断黄台瓜，萼绿五枝生五花。让王不在荆蛮俗，李家兄弟真骨肉。醉归何处戏毬场，黄衣天人是三郎。十幅大衾惊裂纩，西风夜入金鸡障。五马一龙龙化猪，大绷儿在黄金舆。青骡万里蚕丛路，雄狐尚复将雌去。凉州曲破可奈何，至今玉笛忆宁哥。
桃核杯歌,元末明初,杨维桢,西霞火龙蹋罡风，飞上万八千里昆仑宫。玉衡精结万年果，朔儿不敢偷春红。梦中红日炎金甲，隆准天人临卧榻。笑问火龙何所之，袖出连环大如榼。雄雷走天天发威，裂作两扇鸳鸯杯。神珠脱胎日月破，鬼斧凿窍乾坤开。左扇入天府，右扇留丹台。七星断，双虹结，天狗天狼落如雪。愿承汉武掌中露，不染田疆咽下血。于乎金瓯缺，宝鼎迁。鼎湖龙去何时旋，八十一纪海水变桑田。招霞师，谈后天，双杯复合，十斛大瓮磅磄巅。
阿荦来操,元末明初,杨维桢,阿荦来，阿荦来，十有一拍拍莫催。壮士卷芦叶，夜吹簸罗回。胡霜凋折柳，边风吹落梅。龙城寒月覆如杯，阴山狐狸奉首哀。真人作，统九垓。一拍始，天地开，五拍六拍奎斗回。合歌金槽双椤桫，黄宫大弦声若雷。鴐鹅颈，羖䍽胎。鲜卑齐上万寿杯，大驾岁还龙虎台。阿荦极，阿荦愁。九九八十一春秋，黄雾迷涿丘。桃皮筚篥吹陇头，二十四弦如箜篌。东青雕，雄纠纠，白翎雀，雌嚘嚘，鲜卑老将涕交流。为君弄，兜勒兜，兜勒兜，将军怒发竖鋀矛，龙跳虎掷走蚩尤。
崆峒子浑沦歌,元末明初,杨维桢,贞州道人郑崆峒，自言得道金公之棘栗蓬。归来因号混沦子，不识盘皇破壳之雌雄。有物先天鼻天祖，一画天作公，再画地作母，浑沦一破不可补。羿妻合得七宝丸，岁费斧斤三万户。道人浑沦人弗知，窃笑李下华㒹儿。有时中天弄金月，散作万水圆琉璃。浑天圜，太极圈，曰器曰道何纷然。而况投阁子，五千重草玄。于乎浑沦子，尔之生兮曷以始，尔之死兮曷以止。九九八十一曼纪，浑沦不生亦不死。
真仙谣,元末明初,杨维桢,停君歌，住尔咢，听我歌莫莫。后天有死，长生可学。瓶收七豕，纸剪双鹤。盆花顷刻开，屏女相唯诺。痴仙狡狯弗之觉，去寻王屋二子讲太朴。丹海乌，沈冰壑。黄河丸，裂火暴。于乎后天一死长生不可学。西华倾，东海涸，问我在何处，手持天根不盈握。浩劫万万劫，始胸之天，几褪黄卵壳。
独酌谣,元末明初,杨维桢,我约月槎客，去向月宫游。试辨月中物，山河之倒影，大树之阎浮。羿妻不死到今几甲子，山夷海突还纪宫中筹。吾闻九州之外更九州，君房曼倩不能周。岂无汤桀与轩尤，迭蛮迭触寻戈矛，久安长治安得万岁而千秋。君不见沙丘鲍、乌江猴，白门兔、荆州牛，锦绷老羯、金床小蠕，邗沟又筑汪芒丘。泪亦不能为之堕，心亦胡能生许愁。采石袍，赤壁舟。古人不与今月在，古月还为今人留，呼酒重登黄鹤楼。
老姑投国玺,元末明初,杨维桢,梁山崩，六百年后符命兴，五将十侯至宰衡。改汉腊，颁新正。五威符命走天下，侯王稽首厥角崩。老姑亦去号改新母，称置酒未央宫，谁为朱虚按剑行酒令。吁嗟长乐孺子玺不得，渭陵殉葬藏幽扃。
曹大家,元末明初,杨维桢,曹大家，博文善著书。著书岂独识闺壸，祸辙使我元舅归先庐。大家大家丈夫妇，如何我兄固，不能劝元舅，白首同归死囹圄。太后母，新野君薨邓骘乞行服。
唐姬饮酒歌,元末明初,杨维桢,皇天倾，后地颓，王降庶兮汉祚衰。王作黄泉兮誓相随，王死胡用吾身随。
辛家女,元末明初,杨维桢,辛家女，父书曾，读春秋经，岂比高家二女夜读兵。辛老人，古遗直。议郎云言一一关社稷，吁嗟英言光父则。抱颈郎君器如斗，魏祚得之那可久。卞夫人，绝左右，未若英言贤可后。
乔家妾,元末明初,杨维桢,石家有绿珠，乔家有碧玉。颜色上春花，节操冬贞木。金谷楼，鹦鹉井，一双白璧沈倒影。
武氏剪甲词,元末明初,杨维桢,武彟女、文皇妃，弱兼厥嗣雄其夫。立周七庙，灭唐诸孤。身服衮冕，执镇圭郊，祀上帝圜丘之墟。于乎黜牝晨之僣，洗麀聚之污。复子厥辟，退老椒庐，何用拜洛受图。禅少室，颂天枢。虽不剪甲，神其吐诸。
安乐公主画眉歌,元末明初,杨维桢,铜鼓二鼓星如雪，帐底春云梦初熟。羽林千骑开杀声，画眉画眉天未明。结龙蟠，飞鸾舞，镜中人，皇太女。画眉不鉴长发尼，画眉画眉将何为。墨书未罢斜封旨，血浸三郎三尺水。
桑条韦,元末明初,杨维桢,桑条韦，著翚衣，开茧馆，缫蚕丝，顺阴配阳立坤仪。胡为乎，牝乘雄，黥面牝，雏飞笼，小鹦折翅栖桑中。天子不敢令，墨敕行斜封。执法不敢言，宫苑夺农功。隆庆池，相王府，云气成龙亦成虎。手提三尺正天纲，一夜天星落红雨。桑条韦，枝已折，叶已稀，上阳不可宅，飞骑不可归。天戈取血不衅鼓，全祭定陵陵上土。通化门前衰布奴，小白竿头画眉女。
朱延寿妻,元末明初,杨维桢,夜闻目眚子，肺腑变仇雠。英英朱氏妇，烈气横斗牛。百口同日死，一燎焚高楼。伯姬录尔卒，谁执唐春秋。
王承纲女,元末明初,杨维桢,王客女，春花面，璞玉躯，青年已许东家夫。如何君王乱礼法，合欢重绾双罗襦。感君恩，侍君酒，但念高堂父与母。愿君知妾心，使妾东家奉箕帚。君一怒，父万里。魂飞鸾刀逐父死，不殉牵羊秦国鬼。
商人妻,元末明初,杨维桢,商人妻，身栖栖，家住湘累湘水西。君王昨夜杀无罪，良人白日归黄泥。妾非野鸳鸯，生死双凤皇。书寄回文锦，臂缠红守宫。良人为我死，我为雌雉经。于乎司马后，真犬羊，甘奉巾栉穹庐王。
银瓶女,元末明初,杨维桢,岳家父，国之城，秦家奴，城之倾。皇天不灵，杀我父与兄。嗟我银瓶，为我父缇萦。生不赎父，死不如无生。千尺水，一尺瓶，瓶中之水精卫鸣。
雨雪曲,元末明初,杨维桢,天苍苍，地茫茫，二月三月雪滂滂。雨我黄竹湿衣裳，天子不在黄竹乡。天苍苍，地茫茫，武照儿，高冠大履据堂皇，唐家臣子三月以为祥。
陇头水,元末明初,杨维桢,陇头水，交河津，东行九回坂，西通月氏东达秦。贰师将，汉家杰，手摩龙泉七星灭。此身未报主君仇，衅妻再铸千金钩，精诚岂识征夫侯。
折杨柳,元末明初,杨维桢,折杨柳，杨柳不可折，杨柳条，十丈长，与君系马青丝缰。阏支妇，剖黄鼠，劝君饮马乳。杨柳声，作人语，杨柳枝，作人舞。
童男取寡妇,元末明初,杨维桢,童男齿十六，寡妇六六年。俯就寡妇妃，还受壮女怜。壮女拊膺，蹋地呼天。俾妻鬼夫，宁作生口，老死不传。火风起，烧野田。野鸭逐胡雁，胡能牵连飞上天。
上陵者篇,元末明初,杨维桢,步出城西关，松柏郁盘盘。道逢上陵者，手指西陵田。借问葬者谁，大将葬衣冠。大将非战死，军中答刺罕。健儿啖人鲊，无骨赐桐棺。
饥不从虎食行,元末明初,杨维桢,西方有白额虎，东方有苍头狼。太室为尔宅，孟门为尔场。饥以人为糗，渴以血为浆。食尽食万伥，自矜无对当。无数自相啖，相雄不能两强。朝食其子，莫食其妃，况弟况兄。党从皆灭，身随之亡。惟有慈乌，喜鹊噪其四旁。君不见博浪椎，淮阴胯，两人未遇时，其事足悲咤。饥不从虎食，倦不息狼舍。待时以售，如藏待价。刘季得之天下王，项羽失之国不霸。
丈人乌,元末明初,杨维桢,丈人乌，飞入丈人庐，聒聒鸣座隅。国人怪尔乌，告凶不告喜，丈人爱尔乌，献忠不献谀。命尔曰忠乌，尔噪介推屋，介推不受禄。尔噪慕容城，慕容危受兵。维北有鹗，觜不啄恶。维南有豸，角不触罪。永言忠乌，誓死直弗谀。展矣丈人，克刚克仁。惟刚惟仁，下有直臣。惟直臣是容，人莫不谷，我又曷凶。君子作诗，惟以告忠。
鼠制虎,元末明初,杨维桢,河之虎，莫孰禦。河之鼠，亦莫余敢侮。虎一怒，鼠无生，鼠一怒，制虎死河浒。浮云蔽青天，火风捲后土，孰识鼠冤苦。鼠冤苦，诉诸河伯府，河伯为我告天，不生此河虎。
墙燕,元末明初,杨维桢,墙里燕，不出墙，墙外旗竿如插樯。墙里燕，飞出墙，不使枉杀墙外百万黄口鸧。墙里燕，何堂堂，垂名夬，称燕王。
君马黄,元末明初,杨维桢,君马黄，当风嘶路旁。关山不惮远，君命重有将。大剑带陆离，千里歌载驰。路幽川谷陕，日宴行者饥。下马知马劳，上马忧马迟。马迟竟何罪，君命不可违。
吴宫燕,元末明初,杨维桢,吴宫燕，秋复春。饥食玉山粒，渴饮玉池津。木魅吹火，火及尔巢焚尔身。不知青雀子，飞去衔红巾。
借南狸,元末明初,杨维桢,北狸不捕鼠，为鼠欺。鼠作妖，人立豕啼。媪责狸不职，借南狸，假虎威。鼠未捕，翻我屋上瓦，倒我厨中盆与罍。食饱求媪，雌雄匹之。咋死媪，狸与鼠同嬉，乌乎媪小不忍，大祸遗。
折逃屋,元末明初,杨维桢,折逃屋，屋基生秬黍。农拔稆黍，投砾与鹉。五种不敢入土，孔谦竿尺到田所。
问生灵,元末明初,杨维桢,金椎碎铜仙，火窑烧石佛。天子问生灵，生灵消鬼卒。天上光明光，无屋照突兀。愿照屋下坎，再照坎中骨。
山鹿篇,元末明初,杨维桢,山头鹿，距跄跄，目瞠瞠。田租未了压盐租，夫死亭官杓头杖。夫死捉少妻，拷妻折髁不能啼。妻投河，作河妇，狱丁捉，白头母。
四星谣,元末明初,杨维桢,西星白，东星黄，南星雁，北星狼。赤熛不敢怒，威灵不敢仰。招距不敢拒，叶光不敢抗。况尔罗侯曜，向午奸太阳。太阳剥未复，光道日伥伥。太山有巨灵，目睹哭扶桑。手取甘泉水，为日洗重光。明堂亮，太阶平，黄白泡灭，雁狼燐亡。
搀抢谣,元末明初,杨维桢,搀抢星，搀抢星，夜夜西伴长庚明。煌煌火龙东未升，搀抢经天掩阳精。李淄青，胡不庭，阳谷倒戈，太行假兵。搀抢夜半，雨血齐城，金鸡喔喔东方明。
石郎谣,元末明初,杨维桢,南山石郎隐蓬颗，将军远适南山下。弯弓射石，石郎怒生火。石郎告将军，猢戴汝髅，蚁穿汝踝。家有鬼妻，厩有鬼马，不知石郎长年者。长年者，石马戴郎不称殇，石妻望郎不称寡。
小姑谣,元末明初,杨维桢,小姑失母年十五，大嫂育之嫂如母。小姑急嫁嫁蛮郎，双鬟私插金钗股。大嫂泣血告小姑，尔祖仪同父上柱。如何世阀不对当，失身去作蛮郎妇。汝贪蛮妇多金银，宁嫁华郎守贱贫。蛮郎金多不到老，华人虽窭终吾身。小姑不听大嫂戒，蛮郎战没羊罗寨。五丁一夜发郿坞，官籍黄金官估卖。小姑还家嫂怒嗔，弃置弃置同市门。嫁衣重绣金织孙，今年又嫁乌将军。
拟战城南,元末明初,杨维桢,昨日战羊逻堡，今日战牛皮航。王者有征而无战，胡为日日战血屠锋芒。篁竹之丁娄鸱张，上山跳踉山鹿獐。将军马无昆号砚，安能为之陆相梁。昨夜将军获生口，什什伍伍童及叟。问之半是良家儿，贼中驱来帕红首。五花刽子牛头神，五十八人同斧斤。乌鸢飞来百成群，不得衔啄飞去野水滨。乃知当街割啖人，须臾白骨堆成薪。于乎君王子民天地人，忍使天地杀毒伤阳春，呜呼忍使天地杀毒伤阳春。
拂郎国新贡天马歌,元末明初,杨维桢,千金骨，五花毛，虎脊龙鬐尾蒲梢。神如飞龙气如猇，初来燉煌祁连之远郊。双鸧迸落独鹘起，急势直欲追飞鶮。天驷精，青海杰，羁黄金，络明月。未栖天子十二闲，孰得人间贮金埒。呜呼渥洼之产宁徒劳，图形已诏韩与曹。伯乐光寒夜寥阒，青鹤一声箕尾高。
绿衣使辞,元末明初,杨维桢,绿衣使，朱冠缨，西来万里陇山青。金精气清儆，直言语分明。藏不得，房中秘，人不知，近窃宁王玉笛吹。殿上儿，老莱戏，十幅锦绷摇虎翅。皂雕不语君王私，拜尔君王绿衣使。
桃花犬,元末明初,杨维桢,昔桃花，孝义闻天家，今桃花，生子在吴家。桃花子，母病踣不起，三子者，累累若悲啼。有一子，衔食哺母母食之。子始出，驰一去，复一来，眠母左右不一离。吴老人，寿期颐，五叶孙，斑斓衣。门前荆树不分枝，柱下并蒂生灵芝。吴家孝慈及草木，况尔桃花为有知。喔喔枭獍儿，泥涂我宫室，荡裂我四维，风俗日坏坏不支。歌桃花，作家庆。吴家儿，当执政。桃花甡，化枭獍。
祀蚕姑火龙词四章 其一,元末明初,杨维桢,火之龙兮，云弗从，雨弗降。三眠始，三眠终。
祀蚕姑火龙词四章 其二,元末明初,杨维桢,火之龙兮，桑以谷，丝以腹，茧以屋。象水火兮，以金以玉。
祀蚕姑火龙词四章 其三,元末明初,杨维桢,火之龙兮，蛹以蛾，蛾以卵，卵复化，龙之神兮实多。惟龙之神兮，有大功于人。又杀身以成仁，徇道而忠益信。
祀蚕姑火龙词四章 其四,元末明初,杨维桢,火之龙兮，其节甚高。彼麋爵者谁兮，生宠死则逃。剥民之膏，粥人之国，而死与叛鬼曹。火龙德，德可褒。
冯处士歌,元末明初,杨维桢,星台下，桐庐阴，曰有节士冯氏之家林。后三叶，五丈夫，子玉琳森。曰正卿者，长身而美髯。风局孤古，体貌疏且沉。家不失箴，里不失任。贫不屈，富不淫。有余推与人，矧肯要爵禄，心阙下，足终南。凤皇引高，神龙深深。处士贞逸，退如处女古井心。嗟今之士，科隐丘，事王侯。行无补阙，言无裨谋，惟禄食是媒。诡贞而佞，诡逸而逑，以为吾人忧。放而返也，涧恚岳陇羞。闻处士风，其不泚然在颡，岂吾人俦。
桐卿俊公子,元末明初,杨维桢,俊公子，二十忠义俱。杀贼不受赏，务在安邦闾。使者宣条约，来试匡君略。调官乡县中，狴犴庀锁钥。此气与秋高，丰城掘宝刀。狱空元有象，门橹鹊来巢。
丁孝子行,元末明初,杨维桢,孝子兰，刻木肖母颜。木有神，痛相关。况我孝子有母，上堂问安否，母胡为，双目瞽。母瞽扪壁行，行听孝子声。孝子泣母舐母目，何时仰见天日星。朝舐瞽，莫舐瞽，一日二日百里程。母瞽豁然而月明，邻里交相贺，母如长夜再生明。孝子名上达天听，华表柱为孝子旌。
大明铙歌鼓吹曲十三篇 其三 临濠武,元末明初,杨维桢,皇皇帝肇，迹濠之壤。上天黜元命，命帝靖四方。神兵三千，投箠渡江。基建业，定南京。大兴问罪师，天戈剪妖狂。妖狂溃崩，赫烈我武扬。系颈阙下，大明朝贺开明堂。元主大去国，闽广并来王。皇帝神武，越五帝，咸三皇。皇皇万国宾，日出日入土，普为大明臣。制礼作乐圣化钧，大一统业万万春。
大明铙歌鼓吹曲十三篇 其五 犀之穷,元末明初,杨维桢,山倾峨，水翻鄱，旗拿黄龙鼓考鼍。坤轴震，水犀列以阵，楼橹层层突而蜃。皇赫怒，血漂刃。不用命，斩以徇。铁钩锁，扼艨艟。辟彊弩，开神弓。老犀晕火角生风，流星一矢贯尔额与胸。老犀穷，小犀夜泣鲛人宫。
大明铙歌鼓吹曲十三篇 其六 双虎殪,元末明初,杨维桢,江为障，湖为池，两虎赫赫奸天威。天兵东下，跨池与障平如砥。兵十万，威武宣。红帕锦股偃草前，暇以岁月喘以延。收残丁，婴孤城，穿城炮机若流星。小虎粉首，大虎摧爪翳两睛。齐云火天，骨肉焦冥，天子好生，一鸡一犬不汝兵。粮尽矢竭，开关输平。群臣鱼贯归大明。大明帝，义之断，仁之成。
大明铙歌鼓吹曲十三篇 其七 东海鲸,元末明初,杨维桢,东海鲸，鬐插铁牙如雪山，眼如月。前驱虎头鲨，后挈三足鳖。尾一掉，天纲崩，地维缺。吞三闽，啖百粤。飞涎喷沫，弟兄作穴。岩潭生子孙，天吴弯弓弓靶折，四海波涛尽流血。东皇太乙，乘鱼从霞。长纶臣饵，羁縻钩加。渔彭蠡，猎黄池，鲸亦穿腮京口来。京口来，游不动，化为鳅，空嗫喁。
大明铙歌鼓吹曲十三篇 其八 定八闽,元末明初,杨维桢,海上将军神骑还，乘胜卷甲斩闽关。阿难气虓虤，老鹘语绵蛮。土豪据土孰与京，将军将命扬风声。豪一败，走连营，俘以献庙功用铭。闽山奠，闽水清。
大明铙歌鼓吹曲十三篇 其九 下山东,元末明初,杨维桢,益之都，鲁之邦，元不纲，兵强马壮碻磝冈。梗我王化，山输海贡隔梯航。狡狐三穴，跳踯贪狼。王师薄城，筑我受降。骈首就缚父与兄，弦歌之化复我邹鲁乡。
大明铙歌鼓吹曲十三篇 其十 招关中,元末明初,杨维桢,太原李，继忠襄。京兆李，王咸阳。唇齿相依势相望，搆谗煽虚撼金床。王纲偏，圯弗攑，上弗急君父，同盟不相援。征兵关中伐太原。大丞相，偏将军，士马百万蹂燕云。国已墟，关来从。尉之陀，窦之融。
大明铙歌鼓吹曲十三篇 其十一 汴通河,元末明初,杨维桢,邗启沟，汴通河，河之王铠仗山积，血流波。前徒接战尽倒戈，二三主将弁峨峨。输忠竭节心靡他，以彼取此类虞罗。由汴入泺入红螺，嗟政不纲可奈何，自底灭亡可奈何。
大明铙歌鼓吹曲十三篇 其十二 统幽蓟,元末明初,杨维桢,国运倾，六师驻，那吒城。龟兹主，走滦京。宣明诏，许厥成。壶箪筐篚左袒迎，封籍府库奉大廷。大丞相，舍于野，克大国，匪余武，天子龙骧士貔虎。问其寡孤，毋恃杀掳，秋毫无犯民按堵。民按堵，振旅旋，钩丽冒胤未殄灭。大将军，请戍边，偏将踰葱岭，越祁连，追亡逐北万五千。抗大旌，悬绝幕，天子喻书通玉帛，朝宗于京来沓译。
大明铙歌鼓吹曲十三篇 其十三 喻西蜀,元末明初,杨维桢,陇云寒，陇水乾，天使晨入荆门关。右扼僰，左控秦，巴蜀限峨岷。伪夏昆，强项不来宾。元戎阐皇威，民何罪，肝脑糜。一札西去如星驰。彼元之微，弃身独夫。剪与我绝，忍及尔孤。告冉厖，束斯榆。檄邛笮，上版图。剟包蒲，受正朔。玉垒峨嵋我城郭，沱潜三巴我堑壑。誓蚕丛，铭剑阁。
铁骨搭,元末明初,杨维桢,铁骨搭，伟鹘砂，性如獬豸口如鸦。仰见太阴剥食欲，挟匕上天刳妖蟆。俯见海扬波，誓拔快剑水上断蝮蛇。才雄志大无位可施展，乃令行人走使匹马无停挝。南藩大吏一月二十九日醉藩职，弗理莫敢辄玼瑕。骨搭北上见官家，官家门南事，一一叩陛下，陈治忽谈忠邪。天子为点首，百官尽惊呀，御史结舌惭辅车。有附和，无聱牙。于乎骨搭者，古之汲直无以加，天子何不唤取归南衙。下为百司司白简，上为天子持黄麻。
雉子班,元末明初,杨维桢,雉子将雏虽两雌，麦田青青四月时。雉子班班上毛衣。网罗一相失，误为囮所危。吁嗟尔为囮误，又忍为我媒。我今谢尔死，岂忍须臾迟。两雉死同归，琴声鼓之为嗟咨。英英鹴雌儿，百鸟不敢欺，只如燕燕傍人飞。
黄鹄曲,元末明初,杨维桢,黄鹄双栖兮，年命有不齐。雌将雏兮，失其雄飞。虽失雄飞孤自誓。岂无他雄兮，誓不徙故栖。使君兮逑予与孤，俾予改图。一女可二夫，使君事主涂亦殊。
翁氏姊,元末明初,杨维桢,翁氏当乱离，投河誓翁媪。生为同林鸟，死作结缕草。翁氏姊，投袂赴长河，贼杀血污水，我胡为河里死。莫耶井，古城阴，下有斗水琉璃深。井中古剑剑妾心，莫耶夜作蛟龙吟。
濮州娘,元末明初,杨维桢,濮州花娘劝君酒，酒中电影红蛇走。花娘分死红焰焦，五尺肉躯油一斗。连床裸饮饮婪醺，花娘待罪眠红茵。突咽一寸揕匕首，夜驰铁骑投官军。君不闻始州王氏，女拔羌刃杀羌虎。濮州花娘刺客才，剑气何须大娘舞。
处女冢,元末明初,杨维桢,杨处女，白雪霙。慈母惜白雪，抱玉真珠擎。十三善瑶琴，不作濮上音。十五弄彤管，不作花帽情。叮咛媒与妁，必嫁公与卿。英英马上郎，貂帽绣衣裳。来交处女币，愿作处女郎。贮以黄金屋，荐以白玉床。大珠连理带，七宝合欢囊。大珠五十万，七宝百万镪。黄羊尾如扇，文鸡若凤皇。置酒结高宴，长跪起行觞。处女誓慈母，有死不下堂。嗟嗟杨处女，处女节独苦。事母终母丧，母坟成负土。白发五十秋，五十终处女。誓作处女坟，南山华表柱。荒城兵火交，三月不开户。生作独月娥，肯作城中三嫁妇。
闻莺,元末明初,张昱,风花时节又清明，迸泪何缘听晓莺？咫尺故乡天近远，几家春草路纵横？英雄转眼俱为鬼，造物于人岂绝情？自是晚生尧舜世，不关天地不升平。
又，槜李诗系卷三八陈彦廉作春草堂养母，诗以美之,元末明初,张昱,綦履鸣环左右间，佳儿佳妇及承欢。天回白日临瑶席，露洗红萱出画阑。小爵注春宜燕适，长裾曳翠可高寒。升堂拜母俱名士，一记何惭在史官？
九叹九首 其二,元末明初,刘基,我发种种兮飒如其稀。我心伥伥兮忽若有遗。过吾不能改兮德吾不能知。往者不可悔兮来者不可期。进无益于世兮退将安归。呜呼巳矣兮吾宁不悲。
九叹九首 其三,元末明初,刘基,天有田兮不可以耕。山有龟兮不可以知咎征。剡蒿以为梁兮削菌以居楹。匠石却走兮工垂拊膺。登高望远兮观四瀛。水东流兮日西倾。般纷纷兮各有营。我独展转兮从夜达明。
九叹九首 其四,元末明初,刘基,风飘飘兮扬尘。野寂寞兮无人。舟何为兮山阿，车何为兮水滨。北望楚兮东望秦。倒江河兮乱星辰。天门窈窕兮重九闉。愿有言兮远莫陈。虎豹颬颬兮为喜为瞋。横流涕兮瞻苍旻。心冯噫兮不能伸。麋有角兮龙有鳞。空山寂寥兮吾谁与邻。
九叹九首 其五,元末明初,刘基,江无舟兮河无梁。隰有荆棘兮而无稻粱。鹰化鸠兮雀变隼。狸为貙兮龙为蚓。眷长顾兮情纡轸。九疑高兮禹穴幽。梧桐枯兮凤不留。山木惨惨兮叫鸺鹠。鸿鹄飞兮无所投。云沓沓兮雨悠悠。孰怀情兮知此愁。
九叹九首 其六,元末明初,刘基,虎厌肉兮驺虞苦饥。獭升堂兮麒麟受羁。黄彝荐滫兮章甫承綦。箾韶屏弃兮弦筦兜离。指玉以为石兮削方以为规。天不可问兮神不可咨。繄彼之是兮而此之非。有樗在林兮有栎在馗。蓍龟孔昭兮勿远余思。
九叹九首 其七,元末明初,刘基,今夕何夕兮天宇清。步逍遥兮仰观列星。河汉皎兮北斗横。悲风发兮候虫鸣。林鸟起兮沙鸨惊。长夜寥寥兮何人哭声。怆恍悢兮不忍听。回身入房兮泪沾缨。蛟虬偃蹇兮射虎狞。弧无弦兮车说其衡。知不可虑兮谁女令。謇淹留兮难为情。
九叹九首 其八,元末明初,刘基,履霜思裘兮燠则弃之，临河号舟兮济而置之。不网胡鱼兮不弋胡鹄。剪薙杞梓兮索灌莽以取木。捕猫乳鼠兮佥以为仁。吠笱宵警兮行者怒瞋。弹鸾养枭兮莫知其咎。斲冰以承宫兮曷云能又。长太息兮有所思。林木动兮巢鸟悲。山有藿兮园有葵。心怀君兮君不知。
九叹九首 其九,元末明初,刘基,秋天泬漻兮百草黄。蟪蛄悲吟兮朝荣有芳。屣履起兮独彷徨。心悠悠兮怀故乡。原有粟兮隰有禾。桂花红兮兰紫芽。凉风动兮松柏馨。流潦落兮水泉清。蔬可茹兮秫可酒。集乡里兮会亲友。坐白石兮荫苍筠。玩明月兮思古人。鱼韪渊兮狐首丘。终余生兮安所求。
秋日惨淡,元末明初,刘基,秋日惨淡兮秋风其飔。白露既下兮繁霜继之。檗离其根兮叶脱其枝。丰者黝颜兮柔者就萎，登高望远兮涕泗滂沱。松柏稀少兮蒲柳何多。露不盈条兮霜晨以晞，岁晏玄冰兮知将奈何。
思归引,元末明初,刘基,山高高兮可以望四荒。胡跻尔颠兮而不见我故乡。岁云莫兮无衣裳。车罢马羸兮仆夫顿僵。水有蛟鳄兮陆有虎狼。于嗟柸何兮惟怀永伤。
松筠轩歌,元末明初,刘基,彼松之高兮，矫吾以其操兮。此竹之节兮，耿吾以其洁兮。露漙漙兮宵明，烟霏霏兮晓清。风声我琴兮鸣鸐我笙。淄胡为兮我衣，尘胡为兮我缨。飕兮飗兮窈以幽，骖青鸾兮服苍虬。吾与元气兮升降，与云霞兮绸缪。逍遥兮相羊，终吾生兮乐以忘忧。
渔父歌,元末明初,刘基,江之水兮悠悠，深有鰋鲤兮浅有鲨与鯈。桧为楫兮松为舟，其钓伊缗兮人谁女尤。江之水兮娟娟，并葭吟风柳含兮扬烟。有鲔在穴兮有鲂在渊，其钓伊丝兮人谁女愆。江之水兮浪浪，泳之沄沄兮浮之洋洋。有鱼与虾兮可钓以纲，无遐尔思兮人谁女伤。
麦舟图歌,元末明初,刘基,我马饱粟兮彼食不詜秕糠。我麦满舟兮彼无以送其死亡。我忽见兮哀不能忘。推以与之兮我心乃康。我闻在昔兮有虞夏商。一夫百亩兮家有稻与梁。生不饿殍兮死有藏。呜呼今不得见兮使我心伤。
山阴王景回友樵斋辞,元末明初,刘基,稻粱离离兮稂莠骄骄。麒不可以偶狼兮凤不可以侣枭。求羊无人兮钟子寂寥。哀风觱发兮原野萧条。四顾彷徨兮忧心且焦。若有人兮在山椒。携粮负薪兮啸歌以遨。黜陟无闻兮宠辱不摇。呜呼吾尔群兮去无待子招。临流泉兮倚逍遥。无斤我松兮无使柏也凋。
柳桥渔唱二首为黄中立作 其一,元末明初,刘基,春风淡淡兮湖水波。柳乘桥兮青烟满莎。扣予舷兮发长歌。靡曰蘋兮乱鴐鹅。前有蛟兮后有鼍。予往予还兮吁予奈何。
柳桥渔唱二首为黄中立作 其二,元末明初,刘基,彼湖有波兮此栯有柳。我维我舟兮聊以搔我首。放歌逍遥兮哀莫予偶。有箨住罾兮有沙在罶。逝者滔滔兮羌不可以久。绿蘋兮菲菲。落花兮点衣。江无津兮海无涯。呜呼寂寥兮吾谁与归。
获麟操,元末明初,刘基,有兽维麟兮猎者获之。折肢毁肤兮曾不如鹿与麋。呜呼哀哉兮尔何生于此时。周公巳矣兮吾能不悲。
在陈操,元末明初,刘基,彼山有杨兮彼隰有栩。彼路斯何兮孔棘且阻。玄云杳冥兮不日以雨。重华寂寥兮谁与晤语。茫茫九州兮孰为予所。龟蒙无人兮驾予归处。
白云歌为良上人作,元末明初,刘基,青山兮翠微。白云兮孤飞。怀游子兮远于离。不如云兮倏往而韪。白云兮容与。青山兮欲雨。怀予亲兮在云之下。云兮云兮归予从女。
秋山图歌,元末明初,刘基,秋风起兮萧萧。望青山兮寂寥。水泠泠兮出石，叶槭槭兮辞条。气悽悽兮就寒，夜耿耿兮不朝。凤凰兮安之，梧桐兮早凋。思美人兮隔江河，玄云冥兮天路遥。托宵梦兮远狙征，款扶桑兮倚消遥。盼青鵻兮不来，怆恍悢兮魂屡飘。愿乘风兮绝浮云，要洪崖兮访子乔。高无梯兮深无航，鼋鼍陆梁兮虎豹骄。归来兮归来，紫芝有荑兮黄精有苗。
梁孝子庐墓词,元末明初,刘基,陟彼岵兮望父，陟彼屺兮望母。若仪容兮在前，恍音声兮在后。陟彼屺兮望母，陟彼岵兮望父。惝恍惘兮无闻，心摇摇兮愁苦。闻空庐兮山之巅，朝松有岚兮暮萝有烟。其下维地兮其上维天，食思寝思兮以日以年。呜呼魂乎其有知兮矢相从于九泉。
送龙门子入仙华山辞,元末明初,刘基,青山崔嵬兮烟云杳冥，回溪郁纡兮岩谷晦明。脩篁杂树兮相蔽亏，洞壑窈窕兮人不知。清猿警夜兮鹤报晨，花开鸟啼兮长如春。隰有芷兮陵有苕，美人不来兮山寂寥。琼芝兮玉华，丹荑兮翠葩。紫葛兮黄精，礧碨兮鬖髿。蜚梁连蜷兮登降峛崺，幽漻阒碌兮敞晃谲诡。芳兰桂椒兮或红或紫。松风涧泉兮金石盈耳。梧柤萋萋兮竹实蕊蕊，凤凰翔鸣兮五色卉炜。望美人兮翠微，空山寂寥兮迟尔来归。霓为衣兮霞为裳，饮沆瀣兮食瑶浆。睎正阳兮澡沦阴，精神完兮毛发香。握六符兮蹑九灵，被矞云兮歌洞章。御扶摇兮款天门，诣北斗兮觐虚皇。超鸿濛兮轶布夷，造无始兮逍遥娭。召秦女兮吹箫，使湘娥兮弹丝。洪崖啸歌兮王母启齿，万舞齐进兮襟佩飒纚。长离前驱兮鸾鸟为使，苍龙騑騑兮白虎豸豸。雷公磅硠兮列缺旭虺。登明堂兮绝河津，上阁道兮攀勾陈。过三危兮绕玄冥，出太微兮入西清。憩牛渚兮泛灵槎，乘回飙兮以还家。美人兮归来，山中兮其乐无涯。
王彦中哀辞,元末明初,刘基,朝士兮雁行，暮归兮相将。联綵服兮上高堂，棣华茂兮亲乐康。忽秋霜兮夏零，凄风发兮凋紫荆。同气两身兮一死一生，车只其轮兮嗟何以行。窈窈兮愔愔，想形容兮不可寻。饮泣兮吞声，恐慈亲兮伤心。俯重泉兮永隔，掩此哀兮何极。尽礼事生兮恪恭子职，是谓孝友兮死者瞑目。
上之回,元末明初,刘基,上之回，六龙矫；揵光耀，拂鹥鸟。轥石关，匝棠梨。扬灵旗，县月支。天马来，宛居劙。穆上玄，釐穰穰。坐明堂，朝万方。翕披离，王烛光。于亿年，乐未央。
朱鹭,元末明初,刘基,朱鹭来，玉山巅。赪翁引，熛臆延。朱鹭来，赩流霞。饮赤水，食丹砂。朱鹭来，炎德加。威昆明，滇僰讹。朱鹭来，集太液。帝锡祐，荒广斥。朱鹭来，烨煌煌。挟鹪雕，媒凤凰。朱鹭来，皇之辉。神筴滨，无穷期。
君马黄,元末明初,刘基,君马黄，我马骊，二马八足争驱驰。回头顾影双骄嘶，尾端散作赪虹飞。黄马曜日黄金晶，骊马谓是玄天精，眼前好丑那能明。吾闻良骥称以德，不闻矜此骊黄色。世无伯乐识者谁，有德无色空自知。
关山月,元末明初,刘基,关山月明风恻恻，万里黄云杂沙砾。夜深羌笛吹一声，征人相看泪沾臆。古人以绥服奋武卫，耕战守禦不外求。何人倡此戍边策，千载以贻中国忧。关山月，圆复缺，何忍年年照离别。愿得驰光照明主，莫遣边人望乡苦。
上清词三首 其一,元末明初,刘基,王子晋，好吹笙，吹得神仙下玉京。一朝羽化随风去，回首故宫芳草生。
上清词三首 其二,元末明初,刘基,天上月，影悠悠，似镜看看又似钩。自是嫦娥甘寂寞，桂华相对度千秋。
上清词三首 其三,元末明初,刘基,河汉水，九秋清，凉月满空闻雁声。雁声不到梦先到，白露湿衣天未明。
江上曲八首 其一,元末明初,刘基,数树垂杨绿水边，问郎何不系兰船？浦沙新涨青山远，半夜月明无杜鹃。
江上曲八首 其二,元末明初,刘基,曾记楼船夜泊时，家家弦管斗腰肢。于今弦管归何处，绾束枯蒲当酒旗。
江上曲八首 其三,元末明初,刘基,昨夜月明天似水，今晨月落水如天。天长水远人何处，芦苇萧萧一抹烟。
江上曲八首 其七,元末明初,刘基,忆见垂杨缒绿丝，陟看秋菊映疏篱。柳花作絮随风去，菊绽金葩欲似谁。
夜夜曲,元末明初,刘基,冬夜恒苦长，夏夜恒苦短。短长相蔽亏，殷勤望推挽。纫茅作绳绳易断，汲水作池池易旱。故镜尘昏难远照，故衣絮敝无新暖。西风袅袅吹桂枝，白露点苔黄叶满。
秋夜曲,元末明初,刘基,木落霜露繁，乌啼夜方永。起行望明月，西风吹雁影。雁飞一何急，乌啼安所集。徘徊不能寐，望月空伫立。伫立河汉倾，谁家砧杵声。关山渺千里，何处不伤情。
墙头花,元末明初,刘基,墙头花，红锦妒。美人抱瑟倚高楼，只恐花飞逐风去。荧荧绛蜡送残宵，燕语莺啼斜日暮。
长松梢,元末明初,刘基,长松梢，青拂天。岁暮商飙急，寒苦令人怜。阴崖有朴樕，生在荆棘下。霜凋荆棘叶，网缀如檐瓦。春风破冰冻，劲绿不曾赭。祸福相倚伏，岂不在所招。宁为朴樕茎，莫作长松梢。
折杨柳,元末明初,刘基,东风二月春如酒，不见百花惟见柳。柳丝绾烟留暝鸦，柳花荡漾迷羲和。美人捲帘看不足，柳色萋萋妒娥绿。夜来微雨清郊圻，莺黄相应鸣埙篪。欲寄柔条无信使，空将泪染回文字。
结交行,元末明初,刘基,朋友以义合，久要贵不忘。结交或匪人，驺虞化为狼。君不见市井人，杯酒忽相得，倾肝泻胆无所惜。一朝需求不称意，口里驱蛩心上蚝。更闻背语触疑心，墙角车轮亦生趐。君不见耳与余，又不见田与窦，当其得意时，刎颈以相就。宁知嫌隙反掌成，坐令衽席生戎兵。古人重结交，晏子真其人。伾文执谊，羊豕之合，死生弃置安足陈。
春日行,元末明初,刘基,白日出东陆，垂光曜中天。大哉至阳德，荡萡无颇偏。坐令惨烈化滋润，顷刻枯槁回鲜妍。圣人法天道，神化参玄微。春朝著典礼，上下同光晖。垂衣向明物自育，帝力皞皞无人知。春天和，春日丽，但愿宇宙长如春，圣明天子千万岁！
王昭君,元末明初,刘基,汉庭不赏徼功士，昭君却向胡中死。昭君辞汉入胡中，胡女悲愁汉嫔喜。含情欲怨当语谁，手弹琵琶泪沾衣。掖庭望幸从此绝，巫山有路他生归。殷勤说与上林雁，好在月年再相见。汉恩如海长自深，妾自生来命如线。贱妾一身何足惜，可惜当年刘敬策。遂令上策重和亲，欲倚红颜清塞尘。只恐妾身先草露，汉宫无复如花人。
塘上行,元末明初,刘基,塘上何所有，有蒲与荷花。蒲花难开荷易落，使我叹恨长咨嗟。鸳鸯戏我后，鸧鸹翔我前。四顾不见人，泪下如流泉。浮萍违渌井，寄身沧江渚。沧江不应竭，是妾命如许。朝泪洒玉台，夕泪沾罗衾。采荷得见莲，中复怀苦心。广筵列肴蔬，好者即美味。荼蓼有时甘，菘葵有时弃。严风吹秋林，蕙兰化为草。于悒今可憎，芳菲故尝好。行亦私自怜，坐亦私自怜。愿为天边月，流影玉阶前。
美女篇,元末明初,刘基,南国有美女，粲粲玉雪颜。眉目艳华月，色映清秋寒。粉黛不敢涴，佩服惟幽兰。一朝备选择，得厕金宫班。贞心耻自衒，望幸良独难。况蒙众女妒，倩笑谁为欢。恒恐芳桂枝，寂寞零露漙。素手发瑶琴，泠泠奏孤鸾。宫商合要妙，遗响风珊珊。大音世罕识，日暮空盘桓。安得托宵梦，集君瑶台端。相思不可极，踯躅起长叹。
宛转歌,元末明初,刘基,星稀月白河阑干，饥虫吁号莎草寒。美人望月歌宛转，潇湘水碧苍梧远。愁魂一夜不得归，化作断云天际飞。
雉子班,元末明初,刘基,雉子班，飞翛翛，鸣鷕鷕。踉蹡出没灌莽中，衮裳焕烂赪瞳瞭。野人拄翳潜置媒，和声相应无惊猜。黄间一发激流电，锦绣披裂委草莱。林栖野啄本无累，嗜欲沉溺祸所胎。君不见天池凤凰食竹实，逍遥至和永终日。
朗月行,元末明初,刘基,朗月何胧胧，照我绮窗中。窗中美人不能寐，起看玉宇生秋风。秋风飘飖吹木末，纤云卷尽悬明月。明月随风出海来，海水荡漾龙鳞开。寒光喷浸碧落外，白浪涌作金银台。何处悲风怨羌管，谁家舞榭笙箕暖。长信宫中漏水长，昭阳殿里更筹短。漏长更短总含情，开窗坐视河汉倾。广寒宫，在何处，欲往从之渺烟雾。青鵻汗漫不可期，桂华如雪东方曙。
出塞,元末明初,刘基,居延风高检叶空，狼烟夜照甘泉宫。将军授金虎士怒，蚩尤亘天旗尾红。麒麟前殿催赐酒，巳觉此身非己有。猛气遥将日逐吞，壮心肯落嫖姚后。雁门城外沙如雪，玉帐霜浓铁衣折。长剑须披瀚海云，哀笳莫怨天边月。北风烈烈刁斗鸣，回看北斗南方明。惊箭离弦车在坂，不勒燕然终不返。
入塞,元末明初,刘基,狐裘蒙茸沙碛里，望见玉关惊且喜。关门候吏记曾逄，白发相看泪如水。归来放马咸阳原，旧游今有几人存。斜阳惨淡照篱落，闲看邻翁戏子孙。
蜀国弦,元末明初,刘基,胡笳拍断玄冰结，湘灵曲终斑竹裂。为君更奏蜀国弦，一弹一声飞上天。蜀国周遭五千里，峨眉岧岧连玉垒。岷嶓出水作大江，地砉天浮戒南纪。舒为五色朝霞晖，惨为虎豹嗥阴霏。翕为千嶂云雨入，嘘为百里雷霆飞。白盐雪消春水满，谷鸟相呼锦城暖。巴姬倚歌汉女和，杨柳压桥花纂纂。铜梁翠气通青蛉，碧鸡啼落天上星。山都号风寡狐泣，杜鹃呜咽愁幽冥。商悲羽怒听未了，穷猿三声巫峡晓。瞿塘喷浪翻九渊，倒泻流泉喧木杪。楼头仲宣羁旅客，故乡渺渺音尘隔。含悽更听蜀国音，不待天明头尽白。
昔昔盐,元末明初,刘基,杨柳正萋萋，门前碧草齐。别离如昨日，白发满春闺。飘花兼泪落，行云逐望迷。绿苔凝履迹，粉汗浥书题。梦到龙沙北，魂销马邑西。卷帘双燕入，开镜一莺啼。肠共吴江绕，眉将楚岫低。攀枝怜并蒂，窥沼妒双栖。跃水宁无剑，通天亦有犀。那看明月夜，登楼惑马蹄。
乌栖曲 其一,元末明初,刘基,霜华著树成秋蕊，树头栖乌惊夜起。起向幽闺啼数声，闺中美人泣到明。
乌栖曲 其二,元末明初,刘基,吴宫乌啼夜巳分，宫中不闻人尽闻。夜深风落茱萸子，沉沉漏断啼乌死。
三洲曲 其一,元末明初,刘基,三洲洲上花柳春，三洲浦里多商人。酒旗红袖明江阁，客船只望洲边泊。
三洲曲 其二,元末明初,刘基,八月风吹洲上树，楼船却向江西去。红妆送别各沾巾，惊动新米江北人。
武陵深行,元末明初,刘基,武陵溪，一何深。水有射工射人影。陆有丹蛇长百寻，嗟哉武溪不可临。溪之水深且阔乌，不敢飞龙不敢越。海气连天日月昏，茵露著人肌肉裂。呜呼，丈夫宁能沙场百战死，有骨莫葬武溪水。
明月子,元末明初,刘基,朱阁绮疏琼作户，明月照人秋独苦。桂花吹冷眠不成，谁家高楼弦管声？倚楼空望别离处，唯有清光自来去。月圆正好缺复催，人生见月能几回。
短歌行,元末明初,刘基,来日苦短，去日苦长。日长不自觉，日短令人伤。君不见望后月又不见霜中蕊，清光纵好魄巳亏。芳心欲动根先死，少年不知老可悲，衰老却忆少年时。
长安道,元末明初,刘基,长安道，送尽芳菲到枯槁。人生衰盛苦不常，何异长安道傍草。汉家将军初拜官，门前上客车班班。一朝世衰烟燄歇，车轮无声马蹄绝。明年有诏封冠军，依旧车马来如云。
陇头水,元末明初,刘基,陇头水，征夫泪，征夫之泪滴陇头，化为水入秦川流。水流向秦川，呜咽鸣不巳。何因得天风，吹入君王耳。
秋宵吟,元末明初,刘基,玄蝉催秋入湘潭，芙蓉露浴胭脂淡。铜乌吻水添夜长，碧草敛愁归寒螀。罗帐无人五更雨，梧桐惊啼白杨语。春光烂熳不得知，霜露凄凉奈何汝。
车遥遥,元末明初,刘基,车遥遥，马朅朅。不知何人始作车，长与人间载离别。回风吹起罗帐尘，低头旨杀作车人。
阳春歌,元末明初,刘基,帝车东指淑景昭，冶容冉冉生寒条。枯根相顾一时起，阳春只在霜雪里。枝头候禽鸣滑滑，暖烟火夜催花发。蜂喧蝶竞方及时，风雨宿昔成离披。人间但见阳春好，未识春阳有枯槁。
独不见,元末明初,刘基,暖烟漾春林色紫，腻雨摧红出花蕊。蝶飞撩乱燕飞轻，嘤鸣相应俱有情。有人抱瑟上高阔，坐对妆台弹别鹤。曲终顾影还徘徊，东风自吹罗帐开。
梅花落,元末明初,刘基,种梅长江边，岁冕花始发。东风为爱桃与李，却使孤芳坐销歇。美人高楼深紫霞，捲帘一见长叹嗟。世间有荣即有悴，君不见海中碧树终无花。
折杨柳,元末明初,刘基,去年送君杨柳青，暖风晴日花冥冥。今日思君琐窗绿，柳条又缀黄金粟。君心却似条上花，随风飘荡不思家。妾心巳作科上槁，纵得春光为谁好。折取长条寄远人，人生四十无青春。
秋夜月,元末明初,刘基,秋夜月，黄金波，照人哭，照人歌。人歌人哭月长好，月缺月圆人自老。
枣下何纂纂行,元末明初,刘基,枣初作花时，纂纂临路岐。八月枣成实，累累曜朝日。枣花纂纂蜂蝶翻，枣实累累人满园。严风萧瑟枯叶飞，蜂蝶不来人亦稀。
蛱蝶行,元末明初,刘基,软芳晞露春鲜妍，上有蛱蝶飞翩翩。暖风扶暝扑天起，翠重红轻迷欲死。东园无花留不住，相随又过西园去。沉沉断梦失韩凭，却抱霜华怨秋曙。
周小史,元末明初,刘基,婉娈周小童，洽容敌花红。鲜云委绿发，明星烱双瞳。禾兰澧水湄，挟弹长陵东。掷果閧春市，卷衣娇金宫。流盼溢华彩，言笑生芳风。常恐秋露零，瑶草成衰蓬。食桃坐翻覆，倩笑徒为工。繁华岂不好，不知身所终。吾闻济川楫，乃属植鳍翁。悠悠万世下，德业光无穷。
结袜子,元末明初,刘基,昔有信陵君，乃在大梁城。亲为贵介弟，位冠诸侯卿。倾家待国士，倒屣延豪英。诣门谒朱玄，虚左上侯嬴。袖椎夺兵符，救赵蜚英声。河外走蒙骜，宗社赖扶倾。于今不可见，寂寞伤人情。
拔蒲三首 其一,元末明初,刘基,拔蒲清川渚，水浅蒲不长。自非排风羽，莫羡凌云翔。
拔蒲三首 其二,元末明初,刘基,拔蒲江水湄，终日不盈把。嫌杀紫鸳鸯，双戏蒲叶下。
拔蒲三首 其三,元末明初,刘基,拔蒲复拔蒲，织作波纹簟。无处寄相思，秋风露莲淡。
公无渡河,元末明初,刘基,丈夫不爱死，成仁心所安。殒身苟无故，哀哉徒自残。水能杀人人共知，公独茫然狂以痴。黄河渺渺无津涯，乃欲绝流而渡之。公也溺死人谁悲，世路如何，险恶实多？平地倏忽，滔天风波。利淫欲饵，孰知其佗？不见不闻，纵横网罗。固不必如公之痴，可揕以鱼中之铍，亦不必如公之狂，可禽以伏甲之觞。眼前言笑百媚出，宁知兵刃罗心肠。公无渡河河无津，箜篌一曲愁杀人。
步虚词 其一,元末明初,刘基,太微启灵宇，紫殿含祥风。圆光昭无外，梵气来冲融。仙人鱼鳞次，羽葆朝当中。离罗郁萧台，缥缈浮太蒙。泰阶平六符，文昌位三公。北斗运元化，轩辕成岁功。稽首玉陛下，逍遥乐无穷。
步虚词 其二,元末明初,刘基,郁华开赤殿，结邻炫黄文。葳蕤烂霄汉，照曜下土坟。东华跸严驾，西崦泮昏氛。神行肃亹亹，象化陶醺醺。景风调坱圠，玉烛焕烟煴。冥茫密勿间，歘忽幽朗分。万灵仰无私，九真告成勋。
步虚词 其三,元末明初,刘基,重阳峨宝阙，众星拱高垣。寥寥太虚庭，巍巍无极尊。白虎伏右騑，青龙承左辕。玄武后躨跜，长离前腾骞。黄灵正常居，万有归一元。希微眇稊粟，浩荡灸乾坤。高卑各奠位，神化无穷源。
步虚词 其四,元末明初,刘基,步虚归太一，精心觐枢庭。浮浮回极运，湛湛规中清。五神谨诃卫，六位肃敉宁。东溟升阳曜，西海生阴露。炎光熺玄室，涌醴液朱陵。骎骎粗秽除，绵绵淳粹凝。妙用无边方，摄身游帝青。
步虚词 其五,元末明初,刘基,焚香礼玄梵，肃驾朝紫宸。游云结华盖，鲜飙翼飞轮。披烟上阁道，佩月攀钩陈。服食丹霞浆，嗽咽甘露津。琅琅歌洞章，寂感虚皇嚬。飘飖广莫风，舒啸青林春。沆瀁六合外，永与无始邻。
神弦曲,元末明初,刘基,紫桂飘香九万里，三山地色如凝水。水妃骨冷不能眠，金簪素指敲冰弦。泠泠玉泉滴贝阙，闺壑嫠鲛泣幽碧。青瞳小髻歌繁霜，霜飞风起江低昂。曈昽紫燄出海树，天清月落空相望。
长歌行,元末明初,刘基,秋夜夜长月照轩，梦见天神与我言。眶灵循环周四垣，四时迭代成寒温。枯荣生杀相为根，我于万物何怨恩。生丁其时命所存，六淫汹涌无键阍。由其弗约离其魂，春葩敷披夏实繁。外美中瘁谁能扪，风霜涸寒肃不骞。纳华状真归本元，扫涤浮秽夫何冤。我今语女开女昏，生生杀杀无穷源。敛女旨蓄守女门，扶桑赫赫升朝暾。
江南弄七首 其一,元末明初,刘基,江南细水缃绮波，江南綵女雏凤歌，凝嚬引睇纡青蛾。纡青蛾，舒窈窕，网轩绣户锁娇春，不放杜鹃来木杪。
江南弄七首 其二,元末明初,刘基,雄龙呼雌江底鸣，山摇谷殷江波惊，余音不断随风征。随风征，入湘竹，截玉钻星吹向天，楚江六月无炎燠。
江南弄七首 其三,元末明初,刘基,湖波澄明日色鲜，画鹢相随出采莲，娇红曼绿斗春妍。斗春妍，倚徘徊，今朝花尽且归去，明日更有新花开。
江南弄七首 其五,元末明初,刘基,采菱女子木兰船，翠裙红袖青玉钿，摇光荡影惜婵娟。惜婵娟，愁夕晖，拔蒲歌断鲤鱼入，归去芰荷香满衣。
江南弄七首 其六,元末明初,刘基,江草萋萋春渺渺，江皋出游多窈窕，轻霞衣裳碧云袅。碧云袅，红日斜，鸳鸯飞过绿渚去，东风吹落菖蒲花。
江南弄七首 其七,元末明初,刘基,巫山岧峣巫峡长，瑶姬出舞朝云翔，翠葩婹袅金支光。金支光，丹叶赩，宝鸡为使凤为骖，去雨来风乐无极。
步出夏门行,元末明初,刘基,步出夏门，遥望沧海。九河茫茫，碣石安在？鱼龙瀺灂，日月晻蔼。三山何所，弱水浼浼。羲和曷往，鳌极孰宰。发鸠之羽，其心不改。安期不死，桃实可待。悠哉沛乎，歌以未慨。
丹霞蔽日行,元末明初,刘基,彤霞何煌煌，蔽此白日色。炎埃被九野，照灼后土赤。朱陵开火府，熺烂相荡射。山蒸绛红气，川泻丹砂液。穹玄变光曜，众草相烜赫。迥迷河林茜，高夺昆仑碧。郁华不能神，玄乌巳化魄。女娲在青天，岁莫还鍊石。
乌生八九子,元末明初,刘基,树上乌，一生八九子，相呼哑哑聒人耳。何不学衔泥燕，和鸣集桃李。又不学鹰与隼，奋翅高飞碧云里。胡为巢此庭树间，啄腐吞腥饕吻觜。少年挟弹如流星，祸机潜发不见形。翅翎槯析身首磔，蝼蚁伤残谁女惜。
猛虎行,元末明初,刘基,君不见昔者牛哀病，七日化作猛虎形。躨跜衣裳佩带换毛尾，弃置衽席眠茅茨。怒牙出吻目闪电，顷刻不识妻与儿。昨日灯前相笑语，岂意今朝化为虎。呜呼，世上茫茫化虎人，秪应化心不化身。
行路难 其一,元末明初,刘基,君不见水上澌，往来倏忽随波移。又不见花上蜂，东枝飘落寻西枝。世人食葵不食檗，莫倚结交心匪石。君不见避席武安人，即是当年窦家客。
行路难 其二,元末明初,刘基,君不见白日光，不照幽草心。又不见石上云，肤寸遂成阴。世间会合良难得，况有巧言能烁金。伏波槁葬魏碑仆，当时岂是非知音？智谋启疑忠逆耳，平地反掌生崎嵚。行路难，愁最深。
野田黄雀行,元末明初,刘基,野田雀，觜啄啄，朝食山下禾，暮食山上粟。千百为群丛薄里，忽然惊飞若蜂起。飞飞却落稻田中，众口齐啄稻为空。农夫力田望秋至，沐雨梳风尽劳瘁。王租未了私债多，况复尔辈频经过。野田雀鹰隼，高翔不汝击，农夫田父愁何极！
何当行,元末明初,刘基,念离莫悲歌，悲歌惨于哭。思乡莫望远，望远伤心目。九疑迢迢隔湘川，空山落日啼杜鹃。梧桐摧折凤凰去，蛟蜃出没波滔天。令我四顾心茫然，泪如悬崖泻流泉。樊桐有路到玄圃，何当飞堕王母前。
射虎词,元末明初,刘基,长戈如林夹弓弩，言向深山射猛虎。獠儿蒙鹖走如风，所过犬羊皆为空。纷纷散入人家宿，丁男上山妇女哭。前行闻虎心先畏，一虎当头万夫弃。折弓坠刃委如土，却向人前作威武。
长相思,元末明初,刘基,长相思，妾在天南君在北，红颜未必无人知。葑菲不羡君王食，相思迢迢隔天河，长夜不眠愁柰何。欲凭魂梦到君所，君门九重虎豹多。长相思，向谁道？凉风日夕吹桂枝，可惜馨香暗中老。
妾安所居,元末明初,刘基,忆昔嫁君时，红颜艳春华。今与君别离，明珠化为沙。女儿嫁夫愿偕老，何异青菘缠蔓草。一枝一叶俱有心，生死长当两萦抱。谁言妾心君不知，芳兰委弃同蒺藜。妾欲有言君不见，君车遥遥妾空恋。君家犬宅荒路隅，可怜弃妾安所居？
雁门太守行,元末明初,刘基,赤符复汉祚，褒德先侯封。阳熺焰发燧，霜皠山鸣钟。驯雉集中牟，乳虎去弘农。抱鼓夜无声，桑阴麦芃芃。循良一何多，谣歌满儿童。贤哉洛阳令，卓鲁相继踪。擿奸若明神，外猛中有容。正狱除烦苛，平赋宽畸穷。黎民拜恩惠，吏卒服至公。身殁德不隳，弦歌祠庙崇。望美安阳亭，顽懦兴廉风。彼哉肉食者，舆马愧肓聋。
升天行,元末明初,刘基,太仪转神枢，日月飞两丸。荣华如电火，瞬息无留颜。谁能与蟪蛄，争鸣秋草间。中夜集五灵，步虚款天关。摆脱尘土累，廓落真境宽。玉髓充晚食，璚霞足晨餐。妙合五色光，化为九转丹。洞朗照无极，逍遥出人寰。象载六苍虬，翼以双紫鸾。濯足北河津，弭节蓬莱山。伶伦歌九韶，眉连舞七盘。浮丘吹参差，宓妃鸣佩环。娱乐竟日夕，还归玉宸班。
长安有狭邪行,元末明初,刘基,大道坦荡荡，狭路能摧车。大道少人行，狭路争走趋。狭路险以捷，大道平而迂。所以狭路间，叠足不惮劬。嶒崚磨为光，窊坳辗成渠。峻滑无涩踵，攀缘有牵裾。騧骊踠蹄踸，仆从赪肩呼。清霜晨入袂，白露夜沾襦。扰扰极追奔，营营竞须臾。穷通乃定命，得丧岂异途。君子遵义路，诡御非吾驱。灭趾祸难悔，素履戒匆踰。那能恸阮籍，何用泣扬朱。长安有狭邪，虽捷焉所如。
飞龙引,元末明初,刘基,轩辕黄帝上天时，五龙垂髯下接之，后宫綵女咸相随。云轻龙健不可追，綵女化作黄金芝。金芝千年一作花，花光五色明朝霞。扶疏荫映玉皇家，沉精降液为丹砂。鍊丹砂，成水银，水银流汞浴火轮。火轮照曜十二辰，黄龙归来天帝嗔。
春思,元末明初,刘基,忆昔东风入芳草，柳绿花红看总好。今日风吹陌上尘，莺啼燕语俱伤神。忧来感人泪沾臆，未必春光不如昔。
华山畿,元末明初,刘基,华山畿，劳劳渚，割弃父母恩，相随黄泉去。男婚女嫁当及时，标梅不见周南诗。王风荡荡散荆棘，帷薄日夕生狂痴。当歌怅然有所思，华山畿，何足悲。
铜爵台,元末明初,刘基,高台突兀连苍穹，中有艳质如花红。君王巳作西陵土，穗帷王座空秋风。向陵舞罢寒月白，苍狐夜啼松泪滴。冢中枯骨宁有知，翠袖珠袍为谁色。当其奋臂谯许间，手挥群雄如刈菅。横矛赋诗逞豪杰，猛气可以移南山。宁知暮年壮心死，遗教但闻令卖履。唏嘘涕泣儿女态，遗臭至今犹未已。君不见永安宫中顾命时，天下英雄人得知。
沭浴子,元末明初,刘基,沭发不如清神，浴身不如洗心。仁义非外铄，矜容防内淫。登山望汉京，楼观蔚嵚岑。轩车拥衡禹，几杖尊雄歆。著书拟周孔，吐论跻骞参。青衿来济济，白日去骎骎。驱车泗水曲，揽辔长淮阴。悠悠黄石略，杳杳天风吟。盛时不可再，感叹为沾襟。
秋闺曲,元末明初,刘基,天上伤心月，秋来情更亲。那能照幽独，不照远行人。
促织词,元末明初,刘基,草间小虫名促织，夜夜隔窗鸣不息。小儿侧足潜听声，雕笼铁栅闭尔形。金钱纵斗争相妒，得胜转多扃转固。高秋九月严霜飞，开笼却放枯蔓归。旧穴无踪故帷去，生死凄凉向何处？
衔泥燕,元末明初,刘基,衔泥燕，尾涎涎，衔泥点污几席间，更捉飞虫扑人面。衔泥燕，人言尔巢长满尺，主人仓廪多蓄积。借尔华屋好安居，年年垒巢生尔雏。
秋思二首 其一,元末明初,刘基,惠草芳巳歇，候虫寒不鸣。相知惟白发，日夜满头生。
秋思二首 其二,元末明初,刘基,露出阶苔光，风生庭树冷。推窗掩明月，不忍见孤影。
寒夜曲,元末明初,刘基,蟾车轧露迷圆景，金井辘轳僵素绠。孤鸾叫破海天云，嫦娥泪滴方诸冷。十二楼开春醉醒，千年断石生曾青。林霏散漫紫府曙，白莎黄葛空残萤。
琅琊王歌 其一,元末明初,刘基,骏马须好鞍，彊弓须劲箭。将军不知兵，健儿空自健。
琅琊王歌 其二,元末明初,刘基,香罗金缕衣，采花采春晖。花高折不得，空步绿莎归。
琅琊王歌 其三,元末明初,刘基,出门无情亲，大道行亦窄。寄与远游人，居贫胜为客。
琅琊王歌 其四,元末明初,刘基,四通八达琅琊道，快马如龙踏烟草。草凄凄，烟漠漠，陌头风起桃花落。
长相思 其一,元末明初,刘基,长相思，在瀛洲，蓬莱之山忽沉浮，弱水无风亦倒流。鲸鱼一吸吞九牛，旋渊呀呷鸣其喉。青鸟飞去天悠悠，嗟我欲往徒离忧。
长相思 其二,元末明初,刘基,长相思，在苍梧，九疑愁云隔明都，湘神泪滴湘水枯。冥冥雾雨啼短狐，枫林沉阴天色晡。凤皇不食鸱鸮呼，嗟我欲往空长吁。
长相思 其三,元末明初,刘基,长相思，在昆仑，黄河怒浪訇天门，天开石裂龙骏奔。羲和县车光未暾，岷峨云埋蜀帝魂。流沙千仞沉轓辕，嗟我欲往难穷源。
长相思 其四,元末明初,刘基,长相思，在玄冥。寒门六月天雨冰，天关冻折天柱倾。女娲鍊石补未成，石鳞迸落如流星。龟蛇上诉愁帝青，嗟我欲往劳心形。
残丝曲,元末明初,刘基,玉楼十二春如绮，日暖清池跃鲂鲤。空闺无处著柔情，梦逐残丝扑天起。天南河汉天西流，岂知少年能白头。便唤姮娥栽桂树，花时相约月中游。
拜新月,元末明初,刘基,月生花始开，月圆花渐落。花开人少年，花落人可怜。女儿拜新月，望圆不望缺。未圆望不休，既圆应更愁。
自君之出矣,元末明初,刘基,自君之出矣，云鬓愁不绾。思君如辘轳，倏忽心百转。
美人烧香词,元末明初,刘基,翡翠钗梁云作叶，腻红深晕桃花颊。玉奴纤手捲虾须，绣罗袜小不胜扶。低头背人整裙带，神前独自深深拜。翠袖轻回香雾分，细语悠悠听不闻。门外游人空驻马，冥冥白日西山下。
筑城词,元末明初,刘基,君不见杭州无城贼直入，台州有城贼不入。重门击柝自古来，而况四郊多警急？愚民莫可与虑始，见说筑城俱不喜。一朝城成不可踰，挈家却向城中居。寄语筑城人：城高固自好，更须足食仍足兵，不然剑阁潼关且难保。独不念至元延祐年，天下无城亦不盗。
买马词,元末明初,刘基,驿官亭鼓鼕鼕打，驿使星驰买官马。府官奔走群吏趍，呵叱县官如使奴。一时立限限乡役，马价顿增无处觅。卖田买马来纳官，买时辛苦纳时难。县官定价府官减，骅骝也作驽骀看。归来拊膺向隅泣，门前索钱风火急。
雨雪曲,元末明初,刘基,北风吹尘沙，雨雪日夜深。三足之乌毛氄飞不远，白昼惨淡成幽阴。青天冥冥不可睹，水有罔象路有虎。平民避乱入山谷，编蓬作屋无环堵。回看故里尽荆榛，野乌争食声怒嗔。盗贼官军齐劫掠，去住无所容其身。呜呼，彼苍何日回春阳，北风雨雪断人肠！
苦寒行,元末明初,刘基,去年苦寒犹身可，今年苦寒愁杀我。去年苦寒冻裂唇，犹有草茅堪蔽身。今年苦寒冻入髓，妻啼子哭空山里。空山日夜望官军，燕颔虎头闻不闻？
远客叹雨,元末明初,刘基,远客暮年筋力寡，入门无家出无马。冷风一夜雨潇潇，平明道上泥没腰。灶下湿新不生火，敲冰取水指欲堕。仆夫怨怒呼不前，终日忍饥掩关坐。忧来伤心令发白，人生百身莫为客。
久别离,元末明初,刘基,久别离，别时小儿未解语。今日踉蹡庭下来，向人问爷泪如雨。儿知有爷未曾识，爷有母在愁何极。明庭不奏采薇诗，久别离，当语谁？
苦热行 其一,元末明初,刘基,南风吹云不成泽，朝霞暮霞山谷赤。赤松羽人潜大荒，火府朱陵气相射。蜚廉翅跕不能奋，蓱号眼枯口流液，远客魂销畏絺绤。
苦热行 其二,元末明初,刘基,忆昔伏波南伐时，穿岸为宫避炎气。青草茫茫起瘴烟，吹虫含沙总堪畏。人生惜死非男儿，但有马革可裹尸，武陵之曲何伤悲！
梁甫吟 送郑希道入京,元末明初,刘基,老翁生长平原里，但见平原路如砥。谓言路平无崄巇，车轮不摧马如飞。今日驱车上梁甫，回头却忆平原路。梁甫吟，愁我心。
望远行 俟后舟不至作,元末明初,刘基,望远行，日日望来肠欲断，数遍南风下水船。愁中白日偏难晚，顺风顺水不易得，欲去又愁来者远。望远行，一望令人白发生。
女儿割股词 为徐勉之作,元末明初,刘基,女儿少小幽闺里，深掩重帘学针指。施朱傅粉有母怜，一朝无母将焉恃？青灯背壁月当户，峘山之禽夜啼苦。丹元诉天天为愁，泪洒长河作飞雨。嗟儿与母同为身，母子分离何苦辛？抽刀割股股不血，一念自感皇穹仁。吾闻孝慈出天性，人心至诚天必听。儿股有肉母所育，母生儿死儿亦足。
蛮中歌 其二,元末明初,刘基,祝融庙前稻齐椰，子如瓠，压枝低。乌鸦乱叫祭鬼罢，桄榔树里鹧鸪啼。
闺词 其二,元末明初,刘基,昨夜三更梦，分明见所思。觉来惊枕席，心迹两相疑。
闺词 其三,元末明初,刘基,塞雁南还北，江潮西复东。佳人不可见，霜雪万山空。
闺词 其五,元末明初,刘基,小小雍渠鸟，双双入画楼。楼中人怨别，爱尔不知愁。
闺词 其六,元末明初,刘基,欲寄音书去，书成乏便邮。持书上楼望，泪洒鹔鹴裘。
乌啼曲,元末明初,刘基,可怪乌鸦鸟，鸣声不喜人。如何好彊聒，故博主人嗔？
五杂俎 其一,元末明初,刘基,五杂俎，原上翮。往复还，小贩客，不得巳，滹沱麦。
五杂俎 其二,元末明初,刘基,五杂俎，百衲衣。往复还，燕双飞，不得巳，赋式微。
五杂俎 其三,元末明初,刘基,五杂俎，市卖果。往复还，邮传马，不得巳，死垓下。
春江曲,元末明初,刘基,江上风帆日日归，独自狂夫音信稀。无因化作鵁鶄鸟，随著郎船到处飞。
公子行,元末明初,刘基,玉勒金鞍照地光，驼裘珠帽绣文章。平明上马归来醉，他日清朝作栋梁。
黄鹄曲,元末明初,刘基,黄鹄双飞中路分，关山风雪陇头云。云深雪暗知何处，哀叫声声天上闻。
吴歌 其二,元末明初,刘基,承郎顾盼感郎怜，准拟欢娱到百年。明月比心花比面，花容美满月团圆。
吴歌 其三,元末明初,刘基,便道逢春花合开，谁知秾艳有人猜。山鸡不入家鸡侣，野果难同园果栽。
采莲歌 其一,元末明初,刘基,十三女儿白似脂，向人学得做娇痴。折得白莲头上插，苧罗山下赛西施。
采莲歌 其二,元末明初,刘基,十五女儿花正开，随群逐伴采花回。浓妆比似花娇艳，引得黄蜂队队来。
采莲歌 其四,元末明初,刘基,芍药争春衒彩霞，芙蓉秋尽却荣华。有色有香兼有实，百花都不似莲花。
采莲歌 其五,元末明初,刘基,女伴相随出芰荷，并船比较采莲多。抬头忽见游人过，棹入菰蒲水拍波。
采莲歌 其六,元末明初,刘基,晚凉风定却回船，望见新月在天边。放下荷花深深拜，翻身忙整翠花钿。
竹枝歌 其一,元末明初,刘基,人间日月去如梭，快活无多辛苦多。欲识江南古来意，请君听唱竹枝歌。
竹枝歌 其三,元末明初,刘基,阳台云雨漫荒唐，巫峡啼猿枉断肠。莫向苍梧山下去，九疑愁色满潇湘。
竹枝歌 其四,元末明初,刘基,潇湘江水接天河，第一伤心是汨罗。斑竹冈头兰蕙死，黄茅垄上艾蒿多。
竹枝歌 其六,元末明初,刘基,若要开花须护持，花枝怕雨怕风吹。抽条结蕊千辛苦，糁土埋苔一霎时。
竹枝歌 其七,元末明初,刘基,弯弯月子似帘钩，挂在梧桐树上头。月里姮娥知何处，人间离别未为愁。
竹枝歌 其八,元末明初,刘基,昨夜星光照湿泥，五更依旧雨凄凄。懊恼人心难测度，说道东方却在西。
竹枝歌 其九,元末明初,刘基,杜鹃花开不著忙，石莲花落却恓惶。垆头酒尽休悬望，裁衣无尺莫思量。
竹枝歌 其十,元末明初,刘基,莫见乾藤道是香，莫见白石道是羊。布帘卖酒齐誇好，甜辣须还到口尝。
竹枝歌 其十二,元末明初,刘基,望帝无端化羽毛，无朝无暮口嘈嘈。见说天高三万物，吻乾舌出也徒劳。
江南曲 其三,元末明初,刘基,洞庭湖色碧于蓝，潇湘日融花欲酣。黄鹤楼中留醉客，懒人天气是江南。
江南曲 其六,元末明初,刘基,无情白日去如梭，有限青春可柰何。江北风沙人住少，江南粳稻雁来多。
前溪曲,元末明初,刘基,前溪送别溪水满，石楠花落蒲芽短。春风无情看复秋，莫学落花随水流。
长门怨,元末明初,刘基,不学周南咏小星，空悲玉殿锁娉婷。黄金漫买相如赋，犹胜无辜送掖庭。
山鹧鸪 其一,元末明初,刘基,女儿未始会穿针，将去高丽学语音。教得新番鹧鸪曲，一声准拟直千金。
山鹧鸪 其二,元末明初,刘基,鹦鹉能言百鸟惊，鹧鸪叫噪阻人行。珊瑚软语呈娇媚，不似班鸠得拙名。
山鹧鸪 其三,元末明初,刘基,溪深不比海子深，一物从来有一心。野凫赶鱼溪上去，鹧鸪飞过野凫沉。
浣纱女 其一,元末明初,刘基,袅袅腰肢王一围，妒红娇绿淡春晖。莫教名字传宫掖，终遣诗人剌绿衣。
浣纱女 其二,元末明初,刘基,卧薪终夜泣孤臣，落月飞霜几度春。能使姑苏聚麋鹿，谁知却是浣纱人。
双带子 其一,元末明初,刘基,嫁时双带绣骐驎，翠叶金花色色新。宁教尘匣蒙蛛网，不肯将来别赠人。
双带子 其二,元末明初,刘基,结得同心欲寄郎，还将双带剌鸳央。殷勤祝付西归燕，一纸书缄泪两行。
双带子 其三,元末明初,刘基,合欢双带绣蜻蜓，一度看来一泪零。雪里芭蕉心长在，春来不改旧时青。
双带子 其四,元末明初,刘基,莫言长夜便无明，莫道离鸾不合并。天上星辰能化石，黄河千岁也还清。
鸡鸣曲 其一,元末明初,刘基,霜飞月落天峥嵘，咿咿喔喔邻鸡鸣。龙蛇杂遝寰海沸，谁知此声非恶声？
鸡鸣曲 其二,元末明初,刘基,莫厌晨鸡相应啼，中原千里绝晨鸡。一匡自是无伯仲，坐谈不用誇曾西。
塞姑 其一,元末明初,刘基,苔没行踪草没堤，满帘红日一莺啼。天涯那得真消息，不敢逢人问碛西。
塞姑 其二,元末明初,刘基,肠断龙沙信不通，梦中长恒醒时空。夜来忽得揄关报，知忆传闻是梦中。
塞姑 其三,元末明初,刘基,满箧衣裳手自裁，寄君亲付与郎开。锦衾角枕期窀穸，遮莫无人莫寄回。
春曲 其一,元末明初,刘基,春天不雨亦不晴，杨花飘尽池萍生。庭鸟雏成巢燕瞑，惟有杜鹃啼到明。
春曲 其二,元末明初,刘基,春晴野烟生绿塘，春游綵女铅华光。碧云日暮去何处，红荇白蘋他自香。
杨柳枝词 其二,元末明初,刘基,汉将营中万树春，朱旗晓色动星辰。可怜烟雨章台路，翠缕斜萦走马尘。
杨柳枝词 其三,元末明初,刘基,杨叶凄凄隐画楼，杨枝袅袅弄轻柔。鸣鸠叫罢黄莺语，肯信年华有素秋。
杨柳枝词 其四,元末明初,刘基,忆昔春风白下亭，桃红李白柳青青。繁华一梦今何在，露叶依稀似泪零。
杨柳枝词 其五,元末明初,刘基,长千桥边杨柳枝，千条万缕郁金丝。人来人去争攀折，无复青青映酒旗。
杨柳枝词 其六,元末明初,刘基,淮水春晴碧簟纹，杨花杨叶总成云。锦帆零落美人画，枝上流莺谁独闻。
杨柳枝词 其七,元末明初,刘基,二月垂杨绿叶齐，无朝无暮子规啼。飞花衮衮向东去，却被东风吹向西。
杨柳枝词 其八,元末明初,刘基,枝上秾花吹渐稀，楼前杨柳正依依。春风解释佳人恨，故卷繁阴放燕归。
杨柳枝词 其九,元末明初,刘基,长江春水去悠悠，乱絮轻花取次休。落日高楼怨横笛，寒鸦飞尽暮蝉愁。
宫怨 其一,元末明初,刘基,沉沉烟雨掩孤闱，可怪东风到得迟。今日晴明上楼望，不知花谢巳多时。
女儿子,元末明初,刘基,女儿二六月上弦，娇羞长在阿婆边。阿婆惜爱女儿子，女儿只愁阿婆死。
送陈庭学之成都卫照磨任,元末明初,刘基,君不见岷山导江戒南纪，喷雨嘘云九千里。瞿唐剑阁键重关，锦城花绕成都市。雄藩作屏镇羌夷，列郡五十爪牙之。长夏雪山连太白，玄冬热海蒸坤维。圣皇握符御宸极，烟尘不起鲸波息。凤凰麒麟在郊薮，川后岳灵俱效职。筹边楼上罗俊良，况子敏学年方将。将军幕府曾试用，骅骝熟路宜腅骧。大艑扬帆溯江水，东风漫漫吹兰芷。綵衣鹤发对晨昏，有酒盈尊甘且旨。吾闻崌崃上，与井络通风气。隔阂华与戎，九夷八蛮濡帝泽，庙堂巳得攻心策。
渔樵问荅,元末明初,刘基,樵问渔，江湖风波恶，何似采薪人，无忧茹藜藿。渔荅樵，山中何所有，未若擢扁舟，得鱼即沽酒。
题王元章梅花图,元末明初,刘基,会稽老王拙且痴，能画梅花称绝奇。春窗走笔生古怪，中有窈窕倾城姿。人生得闲真是好，得闲不闲惟此老。布袍阘茸发不流，一生只被梅花恼。天生梅实可和羹，尔梅有花结不成。世间花实总尤物，不如画图终古无枯荣。
琴歌赠刘元明,元末明初,刘基,龙门独树冰茧弦，空林霜清鸣暗泉。姮娥抱桂寒不眠，离鸾怨啼风满天。碧潭殷雷龙起蛰，月落太阴山鬼泣。湘江秋水一剑明，帝子归来闻佩声。扶桑浪翻碣石改，东海鱼飞入西海。白云去尽天茫茫，十二玉楼深夜凉。
寄江西黄伯善兄弟,元末明初,刘基,我思美人，乃在洞庭之阳，彭蠡之阴。冲波亘天三百里，离恨比之应更深。扬澜咆哮左蠡怒，白日惨惨玄猿吟，欲往从之愤余心。鼋鼍臲卼，不可以驾风摐摐兮雨淫淫。望厌原之飞烟，邈匡庐之高岑。霞标日观矗南斗，石门双阙撑敬嵚。虹旌兮翠羽，昌容兮凤凰，舞荍衣兮茝襟，玉笙吹兮紫鸾音。望不见兮悲莫任，江水湛湛愁风林。西来文鱼曾到海，愿寄笔札逾兼金。
题安仁余氏留余堂,元末明初,刘基,君不见石季伦，对案方丈皆公珍。珊瑚夜光视如土，宁知汨没同埃尘。又不见李赞皇，平生鼎食满万羊。中厨烟火宵未冷，诏书趣使趋南荒。金谷名园委蔓草，平泉荆棘无人扫。荣华瞬息可柰何，空令过者伤怀抱。世人积金贻子孙，一朝金尽难复论。古来天道有好还，君看汉代干公门。
送胡季瑊平江监仓,元末明初,刘基,君不见棠溪沙中金，又不见龙门山上桐。冲波荡汨入吹窞，石溜漱齧歌雷风。梓人桃氏不见顾，自分委弃蒿栎司。一朝清庙作雅乐，搜索络绎奔垂工。飞廉鼓铸王尔斸，炽炭利凿相治砻。朱弦横縆笱簴立，镇圭衮冕齐雍容。世间物理有消息，累土自可成穹隆。司仓虽微君莫弃，君不见鲁叟当年尝委吏。
弋阳方氏寿康堂,元末明初,刘基,先生筑堂依林皋，绕屋杉松浮翠涛。乌皮灵寿扶鹤发，项有千岁双垂绦。小孙踉蹡竹马戏，大孙綵衣花底翱。有耳不聆阛阓音，有目不识簿领曹。莺啼燕语日高起，羽觞沉沉浮春醪。君不见非熊老人钓清渭，丸十鹰扬亦劳瘁。
为杭州郑善止题蓬莱山图,元末明初,刘基,君不见大瀛海，中有神岳如昆仑。周遭四城五十里，石骨缠绕扶桑根。琪华烂日珠炫夜，翠楼玉殿虎守阍。钟山烛龙在其北，两眼烨煜如朝暾。仙人东王公，掌握天纪弼帝尊。长虹为辕龙作马，飘然乘风，白日在下，弱水荡荡，无力可负芥，自从大禹刻石之后来者寡。彼秦之皇，其贪如狼，而汉之武，其欲如虎。楼船万斛室巍巍，欲到不到风掣之。徐市蜉蝣身，乃欲邀安期。文成五利小竖子，羊质彊使蒙貔皮。神仙大笑起涛浪，射鱼海上夫何为？
寿山福海图歌,元末明初,刘基,吾闻轩辕之国，乃在大海之中央。其不寿者八百岁，寿者乃与天地同久长。楼台缥缈造云汉，赤日绕户扶叶凉。玉泉之水清以香，瑶草之味如琼浆。洪崖有时来，环佩声琅琅。凤凰自歌鸾自语，青蜺连蜷白云舞。淋漓豹髓浮瑶觞，璀错金盘荐麟脯。耳闻楚水泣皇英，眼见商郊葬彭祖。琪华玉树宵有光，东风入律春茫茫。春茫茫，乐无极，青鵻夜夜月中来，广寒姮娥寄消息。
送人分题得鹤山,元末明初,刘基,丁令威，乃在昆仑之墟，阆风之巅。羽衣误作尘土梦，回首人世三千年。空中落日松柏冷，苦雾惨惨含悲泉。梦随回飙访琼田，紫鸡青鸭还相怜。丁令威，将柰何？野有矰缴，隰有网罗。前飞乌鸢后鴐鹅，啄腥争腐声喽啰。渺予怀兮隔烟萝，杳冥冥兮徛长歌。丁令威，胡不归？槐江之山连大騩，玉楼金嶂中天开，玲珑碧树锵琼瑰。凤凰有阁鸾有台，君胡为兮独蒿莱？丁令威，归去来。
寄宋景濂 其一,元末明初,刘基,我思美人，乃在仙华之山。山前夜半挂河汉，天津两旗俯可樊，我欲从之阻河关。初平不来白羊死，瘦骨蚀尽莓苔顽。风沙萧萧隔人间，玄霜日夕凋玉颜。有鸟有鸟丁令威，侧身下上空孤飞。女娲石坠鳌脚折，海水散作云霏霏。山中有奇树，一华一千秋。美人何不折寄我，使我叹恨长凝眸。深沉洞谷山鬼集，阴气六月冰霜留，嗟哉美人谁与俦。明年定约赤松子，与尔群峰顶上游。
寄宋景濂 其二,元末明初,刘基,有美一人兮美且仁。自我不见兮不知几春。仰玄穹兮睇参辰。为合为离兮孰测其因。青冥无阶兮江海无津。风雨茫茫兮蛟龙怒瞋。安得羽翼兮致我与邻。
寄宋景濂 其三,元末明初,刘基,有美一人兮美且都。青霞为衣兮白云为裾。被秋兰兮佩珣玗。泰和与游兮中黄与居。瞻望弗及兮芳岁其徂。山高水深兮道阻且纡。安得羽翼兮致我与俱。
寄宋景濂 其四,元末明初,刘基,有美一人兮在山中。苍眉黑须兮玉雪其容。饮沆瀣兮食紫虹。澡石泉兮洒清风。邀初平兮从赤松。超逍遥兮乐无穷。安得羽翼兮致我与同。
松阳周处士冰壶歌,元末明初,刘基,阴风吹空寒凛冽，玉壶夜半玄冰结。十二楼中琐翠鸾，太微宫里县明月。明月流光照玉壶，珠飞上天沧海枯。青女鍊霜封具阙，燧人焫犀龙泣血。银河凌澌胶北斗，五色石裂娲皇走。相看一笑天茫然，回首人间三万年。
宝林同讲师渴马图歌,元末明初,刘基,天厩马，神龙姿，目如明星耳如锥。拳花鬉毛云陆离，扬鬐掉尾赪虹飞。天厩马，闲且骄，絷以青丝勒以鏣。渴不得饮瑶池泉，饥不得食琼田苗。豆粟不实中肠枵，口不能语足屡蹻。天厩马，壮且武，食主之食须报主。莝秣失时，罪在牧圉。无如宋牂怨不得嚼咀，丧厥元戎殄师旅。天厩马，尔不闻。赵国廉将军一饭斗米肉十斤，被甲据鞍走若云。北斩栗腹西拒秦，负荆谢蔺不为身，至今天下称良臣。又不闻汉季刘荆州，有牛千斤角曲觓，啖食十倍于常牛，负重不若一牝麀。老蹒度江俘楚囚，骨肉解割庖刃游。天厩马，饱尔食，草间封狼逭诛殛，威弧拨剌矢不直。嗟尔神骏须尽力，他年定遇田子方，枥上优游终主德。
题仲山和尚群鱼图,元末明初,刘基,濠梁之乐谁能写，袁蚁死后无画者。上人安知身非鱼，援毫貌出态更殊。剡藤素拂秋云冷，眼前惊见沧江永。翠尾轻披水上萍，玉鳞倒漾空中影。前行十二相回环，吹涝喣沫渊沄间。最后群趋俨成列，皎若寒霄舞流雪。却思昨夜风雨来，赤鲤已去随奔雷。鲰鲜不作霄汉梦，潜心泳暖何悠哉。赠言还画重太息，芒鞋竹杖今何适。慎勿作海水汹涌龙峥嵘，空令素壁凝尘生。
题老翁骑牛图,元末明初,刘基,白日上悠悠，竹梢雾已收。晴天不易得，及时当放牛。邻家放牛多儿童，我家无儿只老翁。寒衣在机织未就，原上烈烈多高风。勿言衰老筋力簿，有牛可放殊不恶。伹愿天公不相恼，牛背闲眠饥亦好。
题也先进德祖母徐氏节义传后进德之祖以战死时其祖母年尚少,元末明初,刘基,凰乃凤之匹，麒乃麟之俦。锦衾角枕期白发，谁知不得同山丘。丈夫殉节殒烽矢，英灵在世何曾死。两龙未合延平津，白日无光天色紫。君不见青松与兔丝，引蔓相缠萦松摧。丝蔓断结根，犹作千岁苓。洞房含风霜露早，孤儿哑哑在怀抱。皇天可怜儿长成，相见黄泉情亦好。
题金谷园图,元末明初,刘基,君不见石家名园拟黄屋，蜀锦作围金作谷。暖香烘日浮紫霄，冰纨火而鲛人绡。燕钗十二歌白苧，珊瑚玲垄绿珠舞。月榭吹笙引凤凰，雾幄传觞语鹦鹉。爨下蜡光宵未歇，楼上佳人碎琼雪。空将遗恨寄丹青，留作千年覆车辙。
初夏即景,元末明初,刘基,前日大热释我裘，昨日一雨凉如秋。寒暄倏忽反覆手，冰炭著体何由瘳？今朝初晴又园中，草茅乾复抽鸣呼。安得伶伦吹嶰竹，四气不愆同玉烛。
题兰花图,元末明初,刘基,幽兰花，在空山。美人爱之不可见，裂素写置月窗间。幽兰花，何菲菲。世方被佩薋菉葹。我欲纫之充佩祎。睘睘独立众所非。幽兰花，为谁好。露冷风清香自老。
送葛元哲归江西,元末明初,刘基,我昔筮仕筠阳初，官事窘束情事疏。风尘奔走仅五稔，满怀荆棘无人锄。明堂大开壮梁栋，散木不遗椽棁用。豫章江上一逢君，矫矫鸡群一孤凤。城头月出明星稀，开门望月露沾衣。文章绣衣郎，谈屑天葩霏。得句即高歌，惊起鸟鹊穿林飞。星流云散隔吴楚，有时梦君诗上语。座中百谷含清晖，窗外飘风度疏雨。我住青山耕晚霞，君去蟾宫折桂华。别来八见秋雁过，忽然会合增长嗟。江南二月草未秀，雪阵如涛衮清昼。投壶命觞尽文友，此乐百年何日又？一朝复一朝，三岁如过电。四牡彭彭子独贤，江东山水应看遍。人间事，万不齐，我马向南君向西。海门日照渔浦白，骊歌欲断吴云低。栝苍山，临川水，相思迢迢一千里。山高高兮水深深，极望不见愁人心。应将魂梦化为鹤，永夜月明怀好音。
题王元章梅花图,元末明初,刘基,道人红颜映髭雪，欲与梅花斗清洁。梦魂化作梅花神，貌得梅花最奇绝。高轩落笔当晴曦，北风吹树寒云垂。九霄露洗珠玉蕊，野水影动龙蛇枝。劳生苦被烦热恼，见此令人畅怀抱。虚堂夜半明月入，玄鹤一声惊绝倒。西湖处士骨巳槁，湖上淡烟迷蔓草。石坛日夜长苍苔，紫脱瑶英为谁好。罗浮山，在何处？闻道其间无散木，只有梅花三万树。黄初平，在金华，山中白羊许借我，与尔并驾凌飞霞。
题县崖兰花图,元末明初,刘基,洞庭一夜西风起，沅湘美人隔秋水。翠蕤玉佩冷不收，怨入苍梧九千里。苍梧之山绝浮烟，上与女娲所鍊之石相牵连。瘦根迸云石为穿，紫茎琼蕊涓飞泉，一开一落三千年。岁晏玄霜白日昃，南山桂枝化为棘，我欲采之无羽翼。月宫青鸾呼不来，卧虎岄明空太息。
题雪汀图,元末明初,刘基,天迷迷，地茫茫，云垂日白江水黄。踆乌冻缩龙走藏，雪花如月开榑桑。彼何人斯一叶航，手持钓竿咏沧浪。咏沧浪，倚逍遥，天风吹入瑶池去，素女素娥应见招。
为董楚芳题山水图,元末明初,刘基,金庭接四明，会稽藏禹穴。半岭生白云，如涛涌溟渤。我住城南隔天镜，朝夕看山见山性。是谁模写作画图，展向高堂色相映。天上宝书缄石室，翠柏苍筠晓萧瑟，有蛟如龙身九屈。林深嶂叠不见日，龙气吐为烟雾出。何处楼台香霭中，蓬莱只在云门东。阳崖不留建木影，阴涧自起樵人风。贺知章，今巳矣，湖边酒船为谁舣？赤城霞标通宛委，陵苕花开落松子。蕙带荷衣归去来，清泉素石无泥滓。
寄陶中立郭秉心叙旧言怀,元末明初,刘基,为别未五载，恍如生死隔。有时长想愁欲狂，中夜感叹无羽翼。忆昔相逢俱壮年，钱唐柳绿花含烟。粉墙缭绕子云宅，华灯照幕自草玄。春城飞雪满一月，立马敲门马蹄没。铜壶骁箭三十六，易坐更投镞相扢。仰天大笑催命觞，酒多雪急天茫茫。论文抂手到尔汝，知有胶漆无参商。君行却向江东去，我亦栖迟广文署。震泽风惊白雁秋，玉山露落青枫暮。井邑萧条劫火余，行人何处问缄书。传闻那得辨真假，引领遥望空嗟吁。今年飘泊越城里，重见手书悲且喜。旧游虽在旧人非，独立看云泪如水。羡君绛帐开海滨，綵衣堂上生阳春。艰危大幸适乐土，况有主翁贤且仁。嗟余数与时不偶，画虎不成秪类狗。家乡荡析身转蓬，弃置田园事奔走。豺狼在郊蛇在薮，府县官曹但糊口。藩垣久厌边鄙报，旄丘载驰徒疾首。郭公子，今何如？璞中之玉可照车。委弃上壤惭珷玞，往事转头同过翼，猿鹤虫沙岂终极。南山直干劈雷电，般匠束手无颜色。殷勤寄情素，会面未有期。愿言努力各自慰，莫遣青鬓先成丝。
和吴以时秋夜长篇,元末明初,刘基,秋夜长，今日何日此何乡？流萤在砌苔在墙，明星满天月照床。东西南北路渺茫，车何为乎水中央？秋夜长，今日何日此何乡？
题柯敬仲墨竹花石,元末明初,刘基,红桃花夭夭，绿竹叶薿薿。水边石上相依倚，恰似佳人配君子。奎章博士丹丘生，宝书鉴尽芸阁清。染朱涅翠归墨笔，收入造化无逃形。烟浓风暖春如醉，竹有哀音花有泪。花枯竹死今几年，空留手迹令人怜。
题界画金山图,元末明初,刘基,岷山导江入海长，金山却在江中央。下有地轴连扶桑，上有鸟道通九阳。白波绕之如雪霜，杳然浮空或低昂。但见危楼峻阁造牛斗，一似蓬莱之锵锵。撞金伐革殷朝夕，丹蕤翠葩相焜煌。岩崖洞谷蛟龙堂，斑鳞锦纹颏颔张，隐嶙窈窕变暄凉。虎蹄豹迹万古不可到，海若夜出烟霞香。摩尼之珠明月光，目连持来自西方。谓能驱遣毒沴消灾殃，转恶为善回妖祥。嗟我欲往不能翔。画中忽见心飞扬，涉水有鼍野有狼。武陵桃花今渺茫，浩歌一曲增慨慷。
题界画卧龙山楼阁图,元末明初,刘基,巍巍乎，大海之西，浙河之东！是曰会稽，夏后所封。吞云吐雨隔躔次，阖辟光景调春冬。地平天成五千载，职贡长与中华通。洞天石室神仙宫，香炉紫气腾芙蓉。禹穴窈窕潜蛟龙，玉书金简今无踪。但见苍松翠柏，晻暧闭白日，猿狖叫啸生悲风。卧龙何蜿蜒，向之离立如孩童。上有朱甍碧瓦，缥缈浮玄穹。流星穿窗月挂户，下视水木光玲珑。多年不见尝胆处，野花自落莓苔中。绿蘋香飘杨柳浓，渔舟一叶波溶溶。黄冠贺老巳寂寞，澹烟细雨空青枫。雁山狂客意匠工，能以翰墨偷天功。对此使我心神融，便欲筑室依巃嵷。短衣瘦策寻葛洪，咽服石髓餐晴虹，翩然远逐浮丘公。不须怀古意惨戚，伯夷绮季俱蒿蓬。
陈彦德以画见赠歌以酬之,元末明初,刘基,君不见昔者米南宫，又不见今时赵学士，能将翰墨争鬼工。天下流传名，父子栝苍处士身。姓陈小郎英俊尤可人，欲收大地入掌握，笔意所到如有神。晓携小幅来赠我，红日满窗花婀娜。开轩展视心眼宽，如在岳阳楼上坐湖波。吹烟入远山，君山乃在湖中间。苍梧九疑隔湘浦，孤云目断幽篁斑。渔舟一叶来何处，巫峡雨昏啼鴂暮。泽畔行人久不归，沙上轻鸥自飞。去陈公子听我歌，深林大谷龙蛇多。蓬莱三岛可避世，欲往其柰风涛何。
为张生题赵仲穆画马,元末明初,刘基,天厩之马高且肥，王孙貌出真绝奇。杜陵寒儒恒苦饥，枉使韩干遭诮嗤。渥洼天马龙象力，朝发太蒙暮西极。豆刍五石充一食，力由食生非外得。地黄苜蓿美如饴，咽以甘泉清肺脾。神完气定吪止时，素餐立仗马耻之。高风吹雁酸枣红，狼烟夜半通回中。为君长鸣起杛公，斩取郅支归献明光宫。
戏为雪鸡篇寄詹同文,元末明初,刘基,我为先生歌雪鹤，逸兴翩翩入寥廓。先生为我咏雪鸡，扶桑昼景寒凄迷。雪鹤排云舒六翮，长鸣远逐浮丘伯。玄洲巨君张两耳，竫人踉蹡走如蚁。雪鸡欲上蟠桃枝，白光烁眼流琼黐。腾身蹋折琅玕树，片片琪华振鸥鹭。鹤飞拨剌向辽东，海鲸扬波雪半空。缟衣䙰褷丹顶素，九皋月黑猿嗥风。鸡啼喔咿夜方永，惊起踆乌怨金井。群仙环佩响玲珑，十二玉楼烟雾冷。忆昔康回触折天柱时，女娲扶天立天维坤维。太白作天骨，万古至今长积雪。上有雪蛆大毂长如辕，冰蛇雪鼠相蜷蜿。味如餦餭色如乳，入口清凉生。肺腑炎埃荡涤邪秽除，幽精爽雪游六虚。鹤也莫与乌鸦争腐鼠，鸡也莫向沟膛拾禾黍。雪寒可畏清可欲，洗髓伐毛天所玉。雪可咽兮冰可餐，谁其作友三青鸾？
题赵学士色竹图,元末明初,刘基,竹性本孤直，磬折良可怜。由来刚介有摧挫，岁寒然后知真坚。虚堂无人清气会，日满高林风影碎。漆园胡堞去茫茫，今落潇湘苍玉佩。我思美人淇水隈，路永莫致增悲怀。雪霜纷糅嘉实晚，不知凤凰来不来。
送黄岩林生伯云还乡觐省,元末明初,刘基,生儿须男不须女，二十辞家事明主。由来卿相出白屋，志士宁甘守环堵。天上黉宫古庠序，济济衣冠鹓鹭羽。学业须兼文与武，济川期舟旱期雨。悬髻看书困不眠，劬心问道饥忘咀。朝来忽睹林间鸦，雏飞哺母声哑哑。慨想高堂缺温清，稽首天阍动天听。春烟苍茫春树绿，水煖芹芽白如玉。扁舟荡漾驶归风，綵服飘扬炫晴旭。盈门弱柳鹅黄丝，莺鸣如弦花满枝。开门见儿喜不定，问言执手仍牵衣。牵衣上堂拜嘉庆，笾豆既具殽且时。儿前劝酒还蹈舞，亲戚满筵欢笑语。朱颜婉娩映青松，鹤发婵娟照芳醑。为子歌一曲，送子江之湄。到家早来旋，勿为儿女慈。人生有亲乐莫乐，况乃君恩重山岳。读书不可迂，检身不可疏。劝子慎勿学世儒，顾言耻行名为愚。君不见良金铸为器，鼎鼒亨饪干将利。才全德备称大贤，报国荣亲两无愧。
双鲤堂歌为唐侍仪赋,元末明初,刘基,君不见鲁阳挥戈回白日，又不见耿恭拜井飞泉出。精诚自古格皇天，如响应声非异术。长江鲤鱼龙伯臣，三十六鳞红锦匀。枕丁尾丙宫渊沦，乘驾潮汐扶桑津。天怜孝子孝不匮，特敕水官宣德意。玄冰跃出双赤鲩，顷刻寒谷生春温。之子高堂发如絮，每怀古人心是慕。中庭凿池专种鱼，鱼行圉圉随陶朱。晨昏膳羞不远索，翠韭金橙绘肥白。中妇奉飧少妇进，大儿登歌小儿拍。合欢花开庭草芳，忘忧花开池水光。凌晨上马出门去，彩袖披拂金炉香。薄暮言归拜堂所，何况有鱼甘且旨。忠孝由来同一轨，努力担台焕青史。
青田诔辞,元末明初,刘基,曹为娥姓氏，氏曹几千许。娥为曹氏女，女行千万夥。娥游千百载，娥孝人谁伍？前或儗缇萦，月轮比萤火。后或配朱娥，雷门持布鼓。肫肫孝娥仁，荆璞匪丸玞。卓卓孝娥行，轰烈同雷斧。虽存绝妙词，莫写娥心腑。究竟哀慕衷，可接姚江武。因悲世生女，缓急真无补。抚摩鞠育恩，岂异娥家父。总角至娥年，醇驳难为数。调铅难画眉，心望事豪府。父余寸累资，迭妆恣缠裹。父窘赔嫁奁，向隅泣受苦。顾耀绮罗颜，那管亲割股。嫁后父有家，犹勤挈筐脯。嫁后父伶仃，怕见恰如虎。种种佻达状，世态不如古。娥庙此女祷，娥神谅必吐。愿娥弗受生，免蔑娥江浒。
东园之柳一首,元末明初,刘基,东园之柳，萋其黄矣。瞻彼白日，焕其阳矣。眷眷怀思，曷其长矣。东园之柳，萋其青矣。瞻彼白日，焕其明矣。眷眷怀思，曷其平矣。东园之柳，冉冉其华。悠悠行人，玄发卒华。瞻彼白日，维怀永嗟。黄莺于飞，喈喈其音。茕茕行人，悠悠其心。瞻彼白日，维怀永吟。
维泽有蒲一首,元末明初,刘基,维泽有蒲，其叶濡濡。谁无父母，恫我独孤。旻天不矜，鲜民卒痛。我罪实吁，父母何辜？人有父母，如日如月。煦之照之，弗陨弗越。人有父母，如玄如黄。覆之载之，不遐有伤。陟彼崇丘，言采其葛。望父不见，忧心如割。陟彼重阜，于以望母。不见母兮，忧心如炙。相彼虎虽，亦各有从。矧伊人矣，罹此鞠凶。啼彼中林，爰有哺鸟。恫我人斯，云何其瘏。父兮见儿，孩笑咿咿。晨兴未炊，早念其饥。母兮见儿，孩笑欢欢。草虫宵鸣，早念其寒。既髫既髧，綵衣有菼。父携母将，如琬如琰。出则睹之，入则抚之。行有隉扤，式超负之。中园有橘，离离其实。人无父母，曷其有卒。中园有梨，其实离离。人无父母，生也何为？川水东流，苍天悠悠。恫我鲜民，不知其尤。空山冥冥，离禽夜鸣。恫我鲜民，曷为其生？
送季德大之文登税务官任二首 其一,元末明初,刘基,有客有客，驾言远行。天路脩广，鸿雁冥冥。凄风吹衣，白日满庭。有酒在樽，可以怡情。云胡不饮，使我心茕。歌以侑之，百禄具并。
黄华一首送叶师仁省兄还栝苍,元末明初,刘基,睆彼黄花，有烨其辉。骊驹在路，送子于归。蔚彼柔桑，猗其条矣。心之怊矣，维其辽矣。翩翩者鳦，亦习其羽。悠悠者途，孔脩且阻。执子之手，酌子以酒。言念言怀，劳心如纠。子有兄弟，维胸维臆。嗟我之怀，曷云能极。瞻彼崇阿，维云茫茫。之子之往，多我慨伤。鸿雁于征，载号载飞。兄弟之远，胡宁不悲。山川遐邈，日月逾迈。送子于归，俾我心瘵。
春日一首送吴浩叔大之饶州府通判任,元末明初,刘基,春日载阳，鸟鸣于乘。与子为别，思心洋洋。人生几何，忧念苦多。仰睇浮云，俯观逝波。有殽在笾，有酒在觞。无曰不腆，物鲜意长。翾翾者鹨，飞鸣戾天。企贤则善，企圣斯贤。古人有言，立事惟勤。克敬勿懈，何适不臻。古人有言，顾畏民碞。线溜摧山，患生不监。驾彼四牡，言陟太行。羊肠不偾，儆在康庄。感以情生，忧由爱甚。有酒在尊，云胡不饮。春日熙熙，芳草菲菲。与子为别，胡宁不悲。欢言悦耳，是谓疾疢。君子虞之，如矢如刃。忠言谔谔，是谓药石。君子好之，如金如璧。相彼川水，孔渊其澄。风以挠之，黄浊山腾。有兰有兰，在彼幽畎。无曰不显，其芳维远。春日迟迟，鸟鸣喈喈。与子为别，胡宁不怀。
条风一首,元末明初,刘基,正月载阳，二月条风。缬彼郊原，载青载红。维麦菶菶，维桑芃芃。仓庚戾止，有皖其容。二月条风，吹彼平林。翘翘杂英，如盩如綅。维麦离离，维桑阴阴。仓庚戾止，喈喈其音。三月鸣鸠，爰拂其羽。玄鸟于翔，载庭载宇。有漂者萍，亦彼于渚。眷眷怀人，繁念斯众。维渊有鱼，悠悠其逝。维隰有苇，其叶淠淠。眷眷怀人，心焉如癈。瞻言则惟，惓言则睇。维麦离离，宜其食矣。惟桑阴阴，将其搣矣。翧彼鶗鴂，如笙如簧。泽雉于雊，绣衣锦章。殷殷其雷，霏霏其雨。眷眷怀人，曷其有与。霏霏其雨，殷殷其雷。于以永言，于以写怀。
题兰雀图,元末明初,刘基,有雀有雀，亦集于棘。无啄我兰，空林多风。霜露其漙，婉彼孤芳。克贞以完，无俾荒芜。以永岁寒，有雀有雀。亦集于枳，无啄我蕙。空林多风，雨雪有曀。婉彼孤芳，克贞弗替。无俾荒芜，以永终岁。
感怀三十一首 其一,元末明初,刘基,闲夜坐中庭，逍遥散烦襟。素月出高云，清风来远林。仰观河汉流，俯聆鶗鴂吟。伫立起长歌，感叹一何深！
感怀三十一首 其七,元末明初,刘基,无恤得尹铎，晋阳以为归。冯谖劝市义，孟尝能不宜？战国有如此，况乃商周时。汉武任叶羊，朘剥尽膏脂。向非轮台诏，持斧空绣衣。悠悠复何道，咄咄令人悲。
感怀三十一首 其十三,元末明初,刘基,浮萍不依山，女萝不移根。草木非有心，天道更何言。如何三春子，磬折随凉温。朝乘晋主车，暮集韩魏门。巧笑发容辉，驰骋矜愚昏。谁见陶彭泽，叶麻满田园。
感怀三十一首 其十四,元末明初,刘基,上山采幽兰，尽日未盈手。持赠故交人，长唤不回首。兰花岂不芬，故情岂不厚。投之非所好，良意翻成丑。
感怀三十一首 其十六,元末明初,刘基,亭亭山上木，蔚蔚石底竹。谅非怀隐忧，胡为自局促。振衣陟崇冈，高下睡原陆。凤凰栖枯枝，稻粱肥雁骛。春阳悦众日，风雨愁比屋。人主各有情，岂若麋与鹿。
感怀三十一首 其二十六,元末明初,刘基,大道散草泽，呻吟在康衢。蔓葛自缠绕，兰蕙日萧疏。鸡鸣出门去，薄暮还走趋。进则蚊蚁萃，退为失群乌。君看拜尘友，逸气凌东都。凄凉白首叹，千载为嗟吁。
杂诗四十首 其一,元末明初,刘基,江蓠生汀洲，香气何清婉。欲采寄所思，不惮道路远。疾风吹尘沙，山泽蛟蛇混。谁复惜芳菲，空悲岁年晚。
杂诗四十首 其十一,元末明初,刘基,空庭生夕阴，高阁留返照。归鸦集纷纷，栖雀鸣噭噭。冥思观群物，肆目展遐眺。草树蔚参差，云霞相辉耀。慷慨商山心，想像苏门啸。大鹏抟扶摇，斥鴳翳蓬藋。悠悠共沦汨，溃溃堪一笑。
杂诗四十首 其十四,元末明初,刘基,种荷渌池中，荷生叶犹紫。掠萍逐蛙蝈，恐畏伤荷蕊。荷心有露珠，的皪无泥滓。荷根有藕丝，缠绵谁得似。
杂诗四十首 其二十四,元末明初,刘基,天风触万窍，小大皆有声。律吕与悬匏，嘈嘈同一鸣。人情有所钟，声气为之使。无知而强聒，则亦悬匏耳。
杂诗四十首 其三十,元末明初,刘基,神仙不世出，蟪蛄笑蜉蝣。嘉禾旷膏泽，稊稗矜有秋。驱马将焉往，荆棘满崇丘。玄阴结严冬，芳意坐自遒。鸿鹄从何来，哀鸣声啾啾。愿欲适县圃，路阻迷所投。况我孱懦成，引领空忧愁。
杂诗四十首 其三十六,元末明初,刘基,盗蹠矨梁肉，原思馁穷闾。夷齐采薇蕨，仪秦驷高车。祥麟殪西狩，尼父空叹吁。天道果福善，彼苍竟何如。
杂诗四十首 其三十八,元末明初,刘基,鬼神阴阳精，变化无定迹。如能祸福人，岂向人求食？而况天地心，坦坦甚正直。祭祀本人情，将以牲与稷。居歆岂在物，馨香荐明德。葛伯信不臧，虞公亦何益。前王有旧章，敬之在无射。
感怀,元末明初,刘基,昊天厌秦德，瑞气生芒砀。入关封府库，约法唯三章。英雄不世出，智勇安可当。叔孙一竖儒，绵蕞兴朝纲。逐令汉礼乐，远愧周与商。逝者如飘风，盛时安得常。寤寐增永叹，感慨心内伤。
自都回至通州寄普达世理原理二首 其一,元末明初,刘基,旦辞文明门，回首望宫阙。长云拥蓬莱，烟雾中滃郁。相去不崇朝，杳若隔溟渤。扁舟指吴云，离梦萦燕月。虽怀归乡欢，复怆知己别。裁诗寄悠悠，感念深至骨。
自都回至通州寄普达世理原理二首 其二,元末明初,刘基,西风吹青冥，征鸿暮萧萧。一辞都门去，便觉京国遥。轻霜入秋鬓，落英罄寒条。念我且哖友，高谊薄九霄。恨我处遐远，不得陪晨朝。绵绵久要心，万里匪为辽。鳣鲂赴清渊，孔翠依兰苕。飞潜各有适，分得无外徼。伫立望阊阖，倾耳聆箫韶。
晚至草平驿,元末明初,刘基,落日照阡陌，粳稻生清香。好风自西来，吹我征衣裳。但惜景物佳，不觉道路长。函禽韵蒙茸，马足响康庄。驿吏迎我前，拜晚进酒浆。要我入山馆，左右华镫光。解鞍待升月，星月树苍苍。
发安溪至青田戎事急不得留有感,元末明初,刘基,鶪鸣戒晨装，挂席日尚早。风乱沙上云，雨昏江中岛。士生从王事，薄质非所宝。但惧筋力微，任重躜远道。昔迈园柳青，今来江枫老。豺狼互灭没，忧虞何时了。朝原思眷令，夜船梦萱草。寸步隔河山，惄焉伤怀抱。
天寿节同诸寓臣拜于宝林教寺礼毕登槃翠轩分韵得稽字,元末明初,刘基,宿雨霁初节，群山绿如洗。流霞绚琳宇，旭日射丹棨。鸣钟趋梵宫，焚香望天陛。遥遥蜂蚁忱，惓惓葵藿礼。万年主寿长，百拜臣首稽。竣事陟华轩，敦情属芳醴。太师祗园英，聪明实神启。诸公俱俊髦，文藻压班祢。肃雍周簠簋，古怪夏追蠡。鹿鸣歌苹蒿，鱼丽咏鲂鳢。剑气星有辉，珠光海无底。嘉会非寻常，令德更岂弟。澄心映空旷，涤虑俯清泚。看竹风泠泠，折花露泥泥。纡徐睇溟瀼，缅邈想淮济。巍巍世皇业，乔岳深根柢。螳螂亢齐斧，碎首堪立徯。农郊卜甘岁，巳喜先抽荠。层楼盼北极，祥光应周髀。中山致曲檗，东吴来秫米。宴酺定有期，玉釭浮盎醍。
题兰花图,元末明初,刘基,亭亭石上竹，袅袅竹下兰。岁晚各自媚，不知霜露寒。欲持赠君子，路永江海宽。空山日摇落，伫立起长叹。
正月一日公宴分韵得恩字,元末明初,刘基,青阳肇嘉岁，白日间春温。起视天宇间，粲然生意存。高堂建华盖，北面朝至尊。彤云映扶桑，脩风吹我幡。鸣弦在两楹，旨酒盈金樽。辕门号令肃，主将诗书敦。彬彬众多士，矫矫凤与鹓。庙算淂其长，豺狼安足吞。揆子实珷玞，深惭厕玙璠。敢矜铅刀割，所望安黎元。恢复旧土疆，以酬生育恩。
送普颜子寿赴广西宪幕,元末明初,刘基,离维荆衡南，逦迤走蛮徼。民风杂徭蜑，地势带蒙诏。迢迢商周前，风水绝纤窍。后王务广土，怀柔倚攻剽。羁縻非本情，疲痾复谁疗。大明侔日月，幽裔靡不照。化育之所加，欣荣及蓬藋。宪府绳百司，选择自廊庙。偏方异习俗，赋性实同调。培养自殊途，激扬贵知要。游凉溪上龙，鲰鱼困罾钓。高风吹霜鹘，缥缈集海峤。愿言崇令业，以继南国召。
南陵崔氏思梅诗,元末明初,刘基,昔来梅花下，綵服辉清尊。今来不见人，泪滴梅树根。梅落风不回，泪落化为石。冥冥入幽泉，一夜千万尺。
送郑希道行省掾满之泉州录事,元末明初,刘基,郑君廊庙姿，才识天下冠。若华升朝霞，可望不可玩。胸中富文史，蔚蔚锦绣段。公余但好客，高论斡云汉。莲风散秋幕，薇露收夕案。吴云翼行辀，闽峤入奇观。抚字徯深仁，剸繁让明断。嘉会复何时，悠悠仰飞翰。
寄题契世本东溪渔唱亭,元末明初,刘基,落日去层峦，清溪檐轻浪。呕哑戢柔橹，欸乃发孤唱。初随飘风起，复逐行云飏。月色照未阑，滩声杂逾壮。恐有濯缨人，一听一惆怅。
发龙游,元末明初,刘基,微飙献轻凉，客子中夜发。秋原旷无际，马首挂高月。草虫自宫商，叶露光可掇。狭径非我由，周行宜如发。扬鞭望南天，晴霞绚闽越。
早行衢州道中,元末明初,刘基,草际生曙色，林端收暝烟。露花泣啼脸，风叶弹鸣弦。农家喜铚艾，行歌向东阡。大道无狭邪，平原多稻田。客行良不恶，敢曰从事贤。
铃山龙泉,元末明初,刘基,兹山近南服，胜迹冠朱方。石骨入海眼，地脉通混茫。金精孕清淑，水德融嘉祥。寒含六月冰，润浃九里长。鲸腮狎猎起，虎只呿呀张。发窦既窈窕，流渠遂汪洋。洞彻瑩玉鉴，锵鸣合宫商。静含玄机妙，动见大智藏。养德君子类，膏物农夫望。野僧向我言，其功殊匪常。饮之祛百邪，能使俗虑忘。漱咽入灵府，喉舌生清香。爽淅动毛发，飘忽凌风翔。何当扬湛冽，尽洗贪浊肠。
望武夷山作,元末明初,刘基,饮马九曲溪，遥望武夷峰。长林抱回合，丹崖造空濛。浮晖澹寒翠，水木皆曼容。薄游限尘务，促景尼奇踪。缅怀紫阳子，千载谁与同。琼佩遥烟雾，石函閟遗封。羁猿怨幽涧，飞萝冒芳丛。瑶琴空流泉，桂枝徒秋风。帐望佳期阻，缠绵忧思重。殷勤尺素书，愿寄云间鸿。
发白沙至水口,元末明初,刘基,夜发白沙驿，亭午至冰口。中流郁风雾，密雨蔽原皂。冥濛蛟龙过，隐辚怒雷吼。倾歌卧帆席，冯翼惑前后。畏途生顷刻，颠倒乱足手。仓皇投山馆，喜惧剧纷纠。摄身整衣整，沾湿及肩肘。平生历道路，艰险颇曾受。未能外形骸，岂敢轻衰朽。捐躯匪成仁，垂堂不宜狃。总辔登前岭，烟云尚昏黝。经阻有妨虞，姬文亦奔走。
题武夷图,元末明初,刘基,崇山奠朱维，实维群山囿。葱茏薄光景，隐显变气候。百泉萦虹蜺，万谷蒸饙馏。深根入无底，峻表切星宿。嶒崚削剑戟，窈窕错锦绣。骑云擘高掌，窦石室阴嘼。金鸡鸣未晨，玉女来自逗。琪树缟玄宵，瑶花落清昼。美人游不还，霜月怨猿狖。凄凉驾壑槎，芜没白玉柩。蓬莱渺沧海，弱冰浩浸溜。良辰不可掩，沉思令人瘦。安得凌风翰，飘飖逐飞鹫。寻源挹孤清，搴林摘三秀。逍遥观物化，俛仰空宇宙。真铨倘可求，吾将解吾绶。
孔子充相送至鹅湖,元末明初,刘基,忆昨过武夷，欲往无与俦。今兹逢故人，遂得鹅湖游。轻云翼征盖，翔风当鸣驺。古塔插苍蔼，寺门启平畴。陟径既纡郁，冯轩亦樛流。云旗袅香雾，金像明清秋。昔贤论道处，松柏深且幽。鸿飞渺沧海，龙去空灵湫。怀人巳寂寞，对景空淹留。兴阑成远别，马首山悠悠。
自衢州至兰溪,元末明初,刘基,秋郊敛微雨，霁色澄人心。振策率广路，逍遥散烦襟。疏烟带平原，薄云去高岑。湛湛水凝碧，离离稻垂金。荠麦霜始秀，玄蝉寒更吟。幽怀耿虚寂，好景自相寻。心契清川流，目玩嘉树林。歌传沧浪调，曲继白雪音。仙山在咫尺，早晚期登临。
九日舟行至桐庐,元末明初,刘基,杪秋天气佳，九日更可喜。众人竞登山，而我独泛水。江明野色来，风淡汲鳞起。苍翠观远峰，泬寥度清沚。沙禽泛悠飏，岸竹摇萝靡。溯湍怀谢公，临濑思严子。紫萸空俗佩，黄菊漫妖蕊。落帽非我远，虚垒非我耻。扣舷月娟娟，濯足石齿齿。澄心以逍遥，坻流任行止。
从军诗五首送高则诚南征 其一,元末明初,刘基,少小慕曾闵，穷阎兀幽栖。丘园贲嘉命，通籍厕金闺。握笔事空言，块焉愧梁鹈。不如属櫜鞬，结束习鼓鼙。庙算出帷幄，白目收虹蜺。剑光帖沧溟，旗尾县鲸鲵。振旅还大藩，歌舞安旄倪。拂衣不受赏，长揖归蒿藜。
从军诗五首送高则诚南征 其二,元末明初,刘基,江乡积阴气，二月春风寒。壮士缦胡缨，伐鼓开洪澜。长风翼万轴，撇若横海翰。马衔伏猿门，翊卫森牙官。仗钺指天狼，怒发冲危冠。
从军诗五首送高则诚南征 其三,元末明初,刘基,按节萧徒旅，神剑宵有声。挥挥大旗动，烈烈刁斗鸣。仰看太白高，俯视沧波平。王师古无战，蟂獭安足烹。
从军诗五首送高则诚南征 其四,元末明初,刘基,人言从军恶，我言从军好。用兵非圣意，伐罪乃天讨。运筹中坚内，决胜千里道。雷霆馘蛟鼍，雨露泽枯槁。怀柔首茕独，延访及黎老。牧羊必除狼，种谷当去草。凯歌奏大廷，天子长寿考。
从军诗五首送高则诚南征 其五,元末明初,刘基,清晨绝长江，日夕次海滨。北风吹旆旌，军动速若神。令严戎马闲，九陌无惊尘。伐鼓震溟峤，扬帆役鲛人。鲸鳞京观筑，鳄醢华筵春。喈喈布谷鸣，祁祁农鸤春。去子还故乡，悲喜集里邻。荷锸启瓦砾，再荷天地仁。抚绥属有望，世世为尧民。
蛟溪诗,元末明初,刘基,蛟乃龙之徒，隐显异凡质。屈蟠深弯环，灵变不可悉。清溪潨百湍，漱涤见冽溧。寒飙黯离晶，阴电焬幽室。超腾云雷徯，诃禁鬼神谧。应龙翔中天，涣汗湿箕毕。大江扬浊澜，鼍蜃恣狂谲。闭藏当有待，保养慎无失。搜奇凛精魄，局步迷故术。谽岩生长风，林木暮萧瑟。
题林以仁平反诗卷,元末明初,刘基,木伐岂再植，壁毁宁复完。议狱有缓死，圣言垂不刊。两造既偏听，无辜遘凶残。况复使其孥，流离播夷蛮。司牧尽瞠视，佐使独悲酸。抗诏动鬼神，润泽生枯乾。死者纵不生，魂魄亦获安。孤儿虽不夭，且得依故山。圣人迈种德，惠及毛与翰。云胡任民寄，视之如草管。为君歌此曲，歌竟起长叹。
送契世南参政分题得虎林,元末明初,刘基,深林合蒙茏，仰视不见日。中有白额虎，哮吼恣狂獝。怒睛谷摇电，掉尾原簸䫻。牛羊困攫取，樵牧萃忧恤。相公镇方面，化捷影响疾。百灵肃号令，万怪悚潜逸。昔出昼需朋，今行夜辞匹。泰山绝悲啼，牛哀返初质。岂独惠斯邦，四海望宁谧。
题山水小画,元末明初,刘基,溪上春始还，微波动芳燠。树暖欲生烟，山明初过雨。美人期不来，桂楫怨兰柱。伫立忽怀愁，渔歌起洲渚。
送田生归乡,元末明初,刘基,少年客他乡，还乡反如客。莫惊新井里，乃是旧阡陌。欢笑集姻亲，觞酌上班白。老翁爱英俊，慰问至日夕。应怜邻舍儿，鱼龙两县隔。
题李伯时画渊明归来图,元末明初,刘基,江左昔溃乱，桓卢递相寻。刘裕起寒微，长驱扫氛祲。秋草虽未枯，霜雪巳骎骎。陶公节义士，素食岂其心。我才非管葛，谁能起沦沉。所以歌去来，归卧五柳阴。悠悠多感激，怆恨寄讴吟。哲人贵知几，芳名留至今。展图三叹息，怀古一何深。
题老翁骑马图,元末明初,刘基,少年远征役，及归鬓巳霜。战甲零落尽，空余弓箭房。老马同死生，蹴踏沙碛长。故乡此何极，仰看鸿雁行。
明斋诗为湖广陈进士赋,元末明初,刘基,客从于阗来，遗我盈尺壁。晶光射云汉，璀璨生五色。置之暗室中，鬼魅皆辟易。愿持自照身，不用持照人。
寄题江东兰逸监司瑶芳亭,元末明初,刘基,江蓠悲楚佩，丛桂空秋霜。兹花时秀绝，得升君子堂。艳色非我贵，皎洁有余光。仙人美良夜，鸣玉来琳琅。纤云淡华月，色映青凤凰。飘飘白霓佩，左右参翱翔。众卉不敢傍，瑶台清且凉。闻有千岁实，其味如琼浆。愿持寿明主，天地同久长。
题揭伯洪山居图,元末明初,刘基,黄埃晦城市，赤日焮逵道。荣华能几何，未若山居好。启扉对平林，辟径入芳草。丹崖翠萝映，青嶂白云抱。世事幸见遗，幽趣堪独讨。新晴景物佳，缓步随野老。倚岩听鸣弦，息阴憩华葆。蜂乱觉春暄，鸿惊信秋早。无荣谢驰驱，有酒任倾倒。但愿长儿童，稼穑以为宝。
会稽张氏春晖堂,元末明初,刘基,乔木生山阿，硕实秋离离。谁知茂育功，乃在阳春时。丈夫佩玉玦，壮气东西驰。列鼎未酬欢，倚门巳生悲。君看断根草，引蔓复何为。逝波不可驻，感激成吾诗。
张子英闲止斋三首 其一,元末明初,刘基,鸟飞止茂林，鱼游止深渊。步止辞跲踬，语止绝悔愆。䗂蝓升高壁，朽壳消腥涎。夸父逐羲和，渴死大道边。所以知止者，不为物所牵。摆落尘网婴，寂寞守自然。悠悠观群动，默默全吾年。
张子英闲止斋三首 其二,元末明初,刘基,闲居安所止，自古有陶公。柴门荫高柳，左右来清风。槿蓠密复疏，下有黄菊丛。摘花泛浊醪，啸歌抚孤松。驷马耀长衢，视之如蒿蓬。
张子英闲止斋三首 其三,元末明初,刘基,筑室在城市，而无阛阓声。非关远人世，虑涤境自清。图书堆几案，花竹当檐楹。酿酒香满瓮，宾至即共倾。黜陟吾不知，宠辱吾不惊。百岁聊复尔，孰为身后名。
耕云诗三首 其一 为堵无傲作,元末明初,刘基,青山何逶迤，白云自悠悠。数亩幸可耕，此外更何求。整耨候时雨，荷锄适东畴。凯风拂兰蕙，林薄鸣鸤鸠。我麦既菶菶，我禾亦油油。食力分所安，但愿岁有秋。王租及时足，尊酒聊相酬。
耕云诗三首 其二 为堵无傲作,元末明初,刘基,八月白露零，九月筑场圃。稻粱己映遂，梨枣亦盈坞。耕耘幸就毕，一饱谅可取。斗酒烹黄鸡，殷勤会田父。但愿守令贤，邑里得按堵。无事苟安居，明朝复相聚。
耕云诗三首 其三 为堵无傲作,元末明初,刘基,朝耕原上云，暮宿云间屋。云来动丹霄，云去澄翠麓。坐看云变化，卧见云起伏。斯须不可期，飘忽鸟过目。濯足临寒泉，息景荫嘉木。饭蔬勿云恶，无忧胜梁肉。长歌招隐诗，清风满空谷。
壬辰岁八月自台州之永嘉度苍岭,元末明初,刘基,昨暮辞赤劫，今朝度苍岭。山峻路屈盘，峡束迷晷景。谽谺出风门，坎窞入天井。冥行九地底，高阚群木顶。瀑泉流其中，豃若泄溟涬。哀猿啸无外，去鸟飞东永。仆夫怨跋涉，瘦马悲项领。盗贼逭天诛，平人遘灾眚。伫立盼嵚岑，心乱难为整。
梦草堂遣怀,元末明初,刘基,即事在自得，彊歌非正音。所以春草句，声价重兼金。若人千载下，遗响邈难寻。凄凉一池塘，赖尔得至今。我来当才秋，天净潢潦沈。枯荷有余馨，衰柳无残阴。鼓鼙响未已，山水意徒深。感时念兄弟，恻怆伤我心。
蟾室诗为台州栖霞观道士作,元末明初,刘基,蟾是虾蟆精，谁令居月宫。凄其羁旅身，竟作蚀月虫。我心有灵丹，光与日月同。子能精鍊之，可发天地矇。照灼六合外，安事一室中。哀哉爬沙辈，局促栖樊笼。
癸巳正月在杭州作四首 其一,元末明初,刘基,春阳动万物，众草昔巳抽。嘤鸣亦和悦，我何独怀忧。鲸鲵未菹醢，豺狼满山丘。凤凰窜荆棘，乌鸢自相求。浮云蔽苍穹，天路阻且脩。风沙日暮起，铩羽安所投。悲来怛中怀，泣涕纵横流。
癸巳正月在杭州作四首 其二,元末明初,刘基,江城阴气凝，积雨春凄凉。出门何所见，但见瓦砾场。新庐各有主，店舍亦巳张。市人半荷戈，使客尽戎装。回首旧游地，惨淡寒烟黄。怅焉念所思，恻怆心中伤。
立夏日有感,元末明初,刘基,朝且天宇清，逍遥步庭除。温风自远至，绿树嘉有余。登高展遐眺，万象各以舒。念此客行久，感彼时节徂。退食耻尸素，进思愧庸驽。仰视日月高，俯察川原纡。愿欲凌风翔，周流观六虚。天路脩且阻，惜无奇肱车。倚松玩悬萝，藉茅想连茹。公叔实尚贤，宁武不能愚。何当脱尘鞅，归卧园田居。
三月八日偕徐成中杨澄源李子庚吴溥泉董朝宗黄中立程邦民汤仲谋王文明游南镇得禽字,元末明初,刘基,积雨霁芳甸，凯风来远林。逍遥出郊郭，徙倚散烦襟。桂棹荡清涟，长裾曳轻阴。肆览夏王陵，流观秦帝岑。黄熊安所之，荒楚自萧森。仰玩卉木荣，俯聆泉石音。洋洋潭底鱼，喈喈枝上禽。昭融见天德，滉瀁怡人心。况有文彦友，温恭比瑶琳。献酬礼不愆，咏歌思弥深。良辰岂易得，嘉会难屡寻。愿作胶与漆，无为商与参。殷勤属此章，冀以代兼金。
送马生游京师,元末明初,刘基,东山夜雨急，鉴湖春水深。之子远于迈，祖帐清江浔。白日映兰皋，青烟起松岑。艳舞激回风，长歌袅哀音。何以慰离怀，入珍盈釜鬵。何以将素情，赠言比瑶琳。京畿佳丽地，多士纷如林。构厦徯檀楠，去疾须苓参。殷勤治安策，悃款大宝箴。敷陈草茅情，启迪帝王心。斯人邈永矣，继之在于今。勿羡苏季子，自侈多黄金。
别峰和尚方丈题唐子华山阴图,元末明初,刘基,连山走陂陀，太谷入晻暧。屋藏深树中，路出巨石背。烟雨时有无，涧谷互显晦。轻盈曳飞绡，缥缈沃浮黛。雄梁矫脩鼍，骍壁駮文玳。峥嵘紫霞高，屈曲白水汇。阴森神鬼宅，奋迅龙马队。风云气象宽，日月光烟碎。借问此何乡，或有捐余佩。荅云越山阴，信美无与对。自从永和来，燕游推胜槩。佳人去不还，盛集嗟未再。磨令实好奇，掇拾归画绘。上人远公徒，我亦渊明辈。会晤属时艰，观览增感慨。故园没灌莽，举足蛇豕碍。放歌自太息，激烈惊厚载。
送孔世川赴江西儒学提举二首 其一,元末明初,刘基,镜湖荷花发，耶溪菱叶生。送君何所之，去作西江行。西江大藩地，卓荦多豪英。文能绚云汉，武能壮于城。浩荡吴楚间，颓波障东倾。凤凰不妄集，梧桐匪空荣。行行勿惮远，亹亹崇令名。
送孔世川赴江西儒学提举二首 其二,元末明初,刘基,我辞西江归，倏忽十二秋。每望西江云，思心怅悠悠。恨无排风翼，安能凌虚游。故人渺天末，可梦不可求。邂逅送子行，感我涕泗流。登山有脩蛇，涉水有长虬。逝者如零雨，一落谁能收。
为竺西和尚题溪山茅屋图,元末明初,刘基,青山十亩余，茅屋数间足。高树结浮烟，脩篁茂深绿。孤松无邻舍，生理不拘束。开田种禾稻，间以黍与粟。中岁幸西成，青黄被溪曲。凫鹥与鸿雁，亦各得所欲。清秋霁凉雨，涧底石如玉。野老时见过，杯酒聊与属。但愿官长廉，吏卒莫我毒。耕稼纳王租，世世还相续。
春谷诗 为竺西和尚赋,元末明初,刘基,条风自东来，雪消春谷暖。荒畦碧草短，清池细泉缓。溪花明锦绣，时禽响弦筦。道人闲无事，习惯牛头懒。过桥禅杖落，仕石袈裟袒。日暮精舍归，灯龛白云满。
题枯木图,元末明初,刘基,松以直而伐，桂以芳而攻。眷此屈曲形，拥肿又空中。身为蝼蚁家，根作蛴螬宫。蠹皮化土壤，朽腐不可烘。轮囷盘石间，几岁经霜风。明堂搆群材，梯梁匝谾豅。斧斤独不到，凋落还芃芃。知兵膑孙子，善射歼有穷。胥种伏短剑，韩彭叹良弓。岂如蚩蚩氓，负薪翳蒿蓬。饥食渴则饮，不识王与公。白发死枕席，无事伤其躬。赠诗持画还，去寻黄绮翁。
五月三日会王氏南楼得激字,元末明初,刘基,蹇步属时叹，睽违苦多戚。偶寄越城隅，颇喜得幽寂。炎夏天象明，群山皎如涤。况有文献友，同心不离逖。虽无鼎俎盛，斗酒聊相觅。登楼望禹穴，慷慨生感激。玄珠沦赤水，金简不可觌。崩腾六合内，惨淡多羽檄。天弧弛虚壳，封豕逃砧锧。惟见野田中，白骨杂瓦砾。忧来歌一曲，客泪再三滴。晚风吹晴霞，海色映石壁。展诗肆遐眺，严令困勍敌。诸公俱凤麟，愧我独樗栎。危途知骥騄，勉旃树功绩。无然学儿女，怆恨山阳笛。
题西旅献獒图,元末明初,刘基,鸣凤启至德，镐京作王家。万国戴元后，怀柔无迩遐。逖矣裔夷人，占风慕中华。毳服耳金鐻，拳毛眼窈洼。献獒越重译，辛苦涉流沙。归仁自彼心，务广匪子夸。謇謇大廷臣，忠告犹咨嗟。卜年盈八百，分得未为奢。云胡叔世主，黩武生諠哗。枸酱毒南徼，河源诧西槎。哀哀万夫命，驱以易骊騧。暴蔑文祖训，大贻天下瑕。画图漫写形，索意良无涯。太康焚雉头，宫闱茁妖芽。开元灰组绣，骊岫荒淫哇。夫岂不有初，荡心生百邪。望美洛阳都，赤符炳流霞。玉关闭高门，军宾绝相加。鸠杖老貔貅，虎落蔼桑麻。煌煌中兴业，奕奕流芳葩。谦光信受益，知足复何差。感事重怀古，因书戒矜誇。
题钱舜举折枝山茶,元末明初,刘基,岁暮寒气结，百卉无遗荣。懿此独不淍，方冬烨红英。有似节义士，特立不爽贞。幽居屏纷杂，丹铅寄深情。葱茏翠云翘，缀以流霞精。玄霜避晨艳，华月助宵明。坐令桃与李，无言愧微生。赠诗勿遐弃，贵之比瑶琼。
遣兴六首 其一,元末明初,刘基,避地适他乡，息肩谢羁束。生事未有涯，暂止聊自足。南园实清旷，可以永幽独。层楼面群山，俯见湖水绿。杂英被郊甸，鱼鸟得栖宿。登临且慰意，未暇计远躅。圣贤有遗训，知命夫何辱。
遣兴六首 其三,元末明初,刘基,夏日苦太长，夜景良可爱。华月吐曾岑，遥天碧如黛。披衣更登楼，稽山正相对。澄湖晶空明，浮云去无碍。遗荣世何人，贺老今不在。凉风吹毛发，坐久增感慨。
遣兴六首 其四,元末明初,刘基,溽暑百体倦，晓凉正堪眠。飞蚊何营营，绕鬓鸣相煎。拍之不胜多，挥去还复前。世乱有骨肉，逃生幸完全。细微何足较，此意谁当传。
遣兴六首 其五,元末明初,刘基,绿树何阴阴，良苗亦离离。开窗招远风，赤鲤跃清池。云日酿晴光，芰荷有余姿，宴坐偶自得，悠然遂忘饥。富贵不可求，守分勿复疑。
题鲜于伯机书杜工部诗后,元末明初,刘基,少陵昔避乱，买屋西枝村。卜邻得赞公，聊可与晤言。四郊斗豺虎，烟尘塞乾坤。中宵望北辰，惨戚衰老魂。我今亦漂泊，不得归本根。感此一太息，欲语声复吞。
次韵和脱因宗道感兴三首 其一,元末明初,刘基,索居守贞素，久巳忘世机。晨兴夕还寐，不知时节违。庭前有芳树，宿昔容颜非。巢鸟去安之，寒蝉鸣亦稀。居人歌北风，客子叹无衣。浮云结阴翳，白日少光辉。鸿雁号南翔，蟋蟀在中闱。荣华如流水，一往何当归。
题春江送别图,元末明初,刘基,春江水悠悠，行人上兰舟。春云散江树，行人重回顾。嘉会未有期，离心渺千里。愿作还山云，莫作东流水。
琴清堂诗,元末明初,刘基,亭亭峄阳桐，斲为绿绮琴。縆之朱丝弦，弹我白雪音。虚堂夜迢迢，华月耿疏林。凤凰天上来，虬龙水中吟。由罢起太息，无人知此心。
题山水图,元末明初,刘基,江上何所有，高低千万峰。结庐覆以茅，取足聊自容。绿树既蓊郁，清溪亦溶溶。地僻重车马，猿鸟得相从。日落沙际明，寒烟澹疏松。苍茫云霞外，隐见青芙蓉。悠然一舸还，好景时独逢。归来山月出，古刹鸣昏钟。
六月十八日自天章入城作,元末明初,刘基,天净山气凉，溪浑夜来雨。篮舆度疏翠，初日照平楚。高林半长烟，好鸟时自语。烦襟得萧散，似欲忘羁旅。何当盗贼息，比屋丰禾黍。逍遥丘壑间，鹿麋以为伍。
晚同方舟上人登师子岩作,元末明初,刘基,落日下前峰，轻烟生远林。云霞媚余姿，松柏澹清阴。振策纵幽步，披榛陟层岑。槿花篱上明，莎鸡草间吟。凉风自西来，飗飗吹我襟。荣华龙几时，摇落方自冷。逝川无停波，急弦有哀音。顾瞻望四方，怅焉愁思深。
七月四日自深谷之灵峰作,元末明初,刘基,平旦出云门，亭午至灵峰。山盘涧萦纡，谷深岩错重。竹露滴皎皎，林霞散溶溶。度石苔藓滑，披萝烟霭浓。颇喜禾黍成，可以慰老农。野草各有花，照水似衒容。徐行恐触热，聊憩崖下松。时闻幽鸟鸣，亦足开心胸。慨怀陶隐居，丹灶今无踪。干将与莫邪，俱巳化为龙。空余远山色，菡萏青芙蓉。
清修院良上人浸月轩,元末明初,刘基,华池浸皓月，高下共清瑩。烱如长明灯，飞入大圆镜。又疑铅汞炉，伏火发宵映。层轩问九秋，万象出昏暝。月米池色动，月去池色定。窥临足游适，玩味见心性。珍重无生侣，于焉托清净。宴坐六尘空，百魔从律令。
普济寺用恭行巳上人韵,元末明初,刘基,偶从灵峰来，遂作双峰游。双峰何峨峨，俯映耶溪流。炎天正埃郁，欲往安所投。喜见农事成，粳稻满中丘。步入古寺门，信美无与俦。渌池对径路，水木自深幽。飞萝昌松柏，上有猿与候。登楼散烦热，坐挹山绸缪。更爱山下泉，泠泠泄阴沟。青苔閟脩竹，竟日凉风留。披轩眺西崖，焕若丹霞浮。神剑去安之，起望空斗牛。沉思终永夜，月白银潢秋。
题陆放翁晚兴诗后,元末明初,刘基,雄剑閟宝匣，中夜蛟龙吼。男儿抱志气，宁肯甘衰朽。松楠在深谷，枝叶拂星斗。虽无般匠顾，势自凌培塿。昂昂商山翁，矫矫渭滨叟。林泉不遐遗，轩冕亦固有。奈何刘伶辈，贱身若刍狗。徒生天地间，事负发与手。三复咏斯章，千载吾尚友。
题商学士寒林图,元末明初,刘基,昔闻商学士，水墨称绝艺。今睹寒林图，信美无与俪。凄凉霰雪余，簸扫悉轻脆。玄冰刮老骨，衣被荷纤荔。龙须结璎珞，虎爪出锋锐。鳞皴蝮蛇壳，璀错琅玕蒂。下有不死石，蓝污沃鬒剃。前有赴海湍，漱濯沙土细。青烟曼遥渚，白日淡荒裔。苍茫浮云外，缥缈惑昐昧。梧桐早飘落，凤鸟将焉逝。四序若循环，葳蕤在椔翳。衰荣各有时，至道惟冥契。
题宋子章效米元晖山水图,元末明初,刘基,昔时米南宫，父子同画癖。油然烟两态，千里入盈尺。近代宋尚书，笔意妙欲逼。置之凡格闻，新旧莫辨识。应是前后身，神会造化迹。鸿濛迷日月，澒洞飞霹雳。苍崖晦中断，天阙杳高隔。洪涛涨无倪，龙虎移窟宅。农夫怨昏垫，樵牧绝行迹。破屋两三家，摇撼巳倾侧。得非杜少陵，无乃陶彭泽。檐茅委泥泞，篱菊没狼籍。空江乏舟楫，汗漫安所适。披图瞻青冥，惆怅至终夕。
为贾性之赋松石,元末明初,刘基,老松不搆厦，潜迹归后土。千年化为石，诡怪惊地府。酆都壮轮奂，剪截就梁柱。嶙峋锯凿余，弃置人得取。居家赤玻黎，光采夺胡煦。嶒崚铁心坚，璀璨霞色古。何当呼吴罡，匠以脩月斧。持献女娲皇，天鏬或可补。
有客来款我,元末明初,刘基,有客来款我，自谓儒者俦。问我胡不出，乃来此淹留。我笑而不答，彼问方未休。彼我异所志，问答宁相投。青山屋外高，沟水山下流。隐几书一卷，寒檐雀啾啾。
题三香图,元末明初,刘基,梅是王堂花，和羹有佳实。水仙如淑女，婉娩抱贞质。山矾直而劲，野处似隐逸。分类族虽三，论德性乃一。琼台耿清夜，凉月白胜日。霏霏芳气交，粲粲华采溢。琪树让晶荧，瑶草愧私昵。愿言永其欢，岁莫保终吉。
紫虚周道士还俗多年而贫老如故元帅石末公怜其无依复令归观就养,元末明初,刘基,白鹤栖青松，愿与人世违。松高风露寒，却向人间飞。江湖无稻粱，岁莫将畴依。稽首浮丘公，涕泪洒毛衣。浮丘怜老鹤，解悟既往非。浴以丹池泉，照以若木晖。翛然骨髓清，还向青松归。松叶烟茸茸，松华雾菲菲。可栖复可食，其乐天下稀。如何从雁骛，喋呻图身肥。
杂感,元末明初,刘基,畸穷伤往事，晚莫悔前非。流光不相待，逝川那可追。佳期隔河溪，日夕千里思。鸿雁西北来，安能从之飞。伫立望明月，天霜夜沾衣。
黄慎之自闽见访夜坐对酌怅然有感四首 其二,元末明初,刘基,倦暑伏管蒯，白汗如流泻。开门见故人，谓是天上下。新人各自媚，故人何为者。斧斤入山林，松柏化灰灺。寄语风胡子，莫怪金跃冶。
黄慎之自闽见访夜坐对酌怅然有感四首 其三,元末明初,刘基,煌煌华烛辉，扇扇飞蛾翼。羲和倚扶桑，恨无夸父力。大鹏虽有能，万里亦一息。可怜千斤牛，坐受鼷鼠食。
黄慎之自闽见访夜坐对酌怅然有感四首 其四,元末明初,刘基,故人发犹黑，故人心尚赤。人生一世间，几见驹过隙。南山有乔松，翠鹬斗颜色。般倕不收录，野火恣焚炙。枝枯干亦折，雪霰交洒淅。中心有流液，入地化为石。遗之五百年，犹堪补青天。
旅兴 其七,元末明初,刘基,人生百岁间，苦乐相牵攀。念生复念死，何时一开颜。登高望八荒，目眷飞鸟还。有愿不克遂，泪下空潺湲。
旅兴 其十三,元末明初,刘基,西岑挂朝隮，东岭垂日脚。唳唳垤鹳鸣，矫矫渊蜦跃。凄风拂乔树，密雨翳林薄。煌煌篱下花，粲粲黄金萼。含英不自衒，守分甘寂寞。顾持献美人，恐贻观者愕。
旅兴 其二十一,元末明初,刘基,少别无惨容，老别有苦心。筋力巳非故，忧思谅难任。春风吹郊原，杂英满园林。物生无巨细，各以类相寻。含情曷能忘，矧乃众病侵。勿言愁可量，沧溟未为深。
旅兴 其三十,元末明初,刘基,四月阳用事，群物咸长荣。靡草虽就死，王瓜亦复生。死生谁所致，时至莫能争。达人洞神理，守分绝外营。脩身俟天命，万古全其名。
旅兴 其三十四,元末明初,刘基,人生如浮云，聚散无定期。惊风一飘荡，各自东西之。粲粲陵苕花，凄凄寒露时。浮云不可驻，顾盼空赍咨。
旅兴 其三十七,元末明初,刘基,少年不信老，怪闻老人言。匆匆老到眼，却忆少年愆。逝川莫回流，乌兔日夜奔。忧思集方寸，郁气如云屯。试为少年道，听之亦茫然。顾谓少年子，聆我尔汝篇。尔未及我耄，我曾犹尔妍。劝尔无我厌，勿令人尔怜。
旅兴 其三十八,元末明初,刘基,今日复明日，明日能几何。壮心萧索尽，思念恒苦多。引领望故乡，川路犹且长。巢燕巳北飞，宾鸿亦南翔。我独无羽翼，慷慨中自伤。
旅兴 其四十三,元末明初,刘基,泊舟严子濑，遥望仙华山。中有骑羊人，皓齿赪玉颜。餐霞饮沆瀣，坐石濯潺湲。长啸起天风，落日为之还。悠悠隔云雨，杳杳不可拔。
旅兴 其四十四,元末明初,刘基,日落天气凉，逍遥步庭墀。蟋蟀巳在宇，鸿雁来何迟。少壮轻远游，衰老伤别离。念我亲与友，各在天一涯。音容两契阔，悲欢绝相知。铩羽怀旧林，葺繗思故池。百年能几何，逝者无还期。俛仰增感叹，有怀当语谁。殷勤托宵梦，聊用慰所思。
旅兴 其四十七,元末明初,刘基,浮云西北起，飞雨东南去。微微若轻烟，霭霭如薄雾。卧疾少出门，不知春巳暮。芳年复几何，冉冉征鸟度。花落有再开，水流无回注。坐念入杳冥，明月在高树。
感春 其一,元末明初,刘基,种桃望食实，种柳期成阴。春风应时至，杂英满园林。黄鸟多嘉声，鸤鸠亦好音。勿言荏苒质，不如松与祲。托根信永固，岂乏岁寒心。
感春 其二,元末明初,刘基,孤坐不自适，兴言出行游。凯风吹衣袂，白日光悠悠。来年秀弥野，荷芰叶巳抽。行游岂不好，顾盼无与俦。回身掩门坐，隐几闻鸣鸠。
感春 其五,元末明初,刘基,春风既和柔，春日更皎洁。夭桃红如锦，繁李白胜雪。黄蜂与紫蝶，亦各竞时节。人生有忧乐，譬彼天上月。愿言艮其背，无使心自爇。
杂诗 其一,元末明初,刘基,赵女工妙舞，秦娥善清声。同入楚王宫，各擅倾城名。宵陪绮席宴，夙侍金舆行。常恐他人至，得宠分恩荣。涕泣奉颜色，冶态随风生。愿为松柏枝，莫作日夕英。开花不结实，坐伤秋露零。
杂诗 其六,元末明初,刘基,苍苍山上松，濯濯庭前柳。亭亭拂云起，矫矫含风久。佳人皎如玉，旷世难为偶。长歌继以叹，去鸟尽回首。昔为瑶草华，今为蠹余杻。弃置勿复道，华容不如丑。
旅夜 其一,元末明初,刘基,月光天上来，入户清如水。游子忽思家，披衣中夜起。徙倚步回廊，乌啼夜未央。欲飞无羽翼，零泪湿衣裳。
旅夜 其四,元末明初,刘基,六街马憧憧，钟响声暂歇。两星光灼烁，中有如眉月。既见月如眉，还看月如镜。月光自有恒，人心长不定。
遣兴,元末明初,刘基,春至日色好，白水生青烟。江梅巳堪折，园柳亦可怜。鸟鸣山芳菲，鱼跃波漪涟。人生覆载间，与物共推迁。守分绝外求，何者为忧煎。但愿有酒饮，无事惊昼眠。即此是至乐，安用松乔年。
送叶景龙之通州同知任分韵得勋字,元末明初,刘基,泛泛水上沤，飘飘空中云。俱为无根蒂，摇漾随絪缊。北风厉玄冥，霜雪下纷纷。送子陟长道，雁声不可闻。盛年复几何，逝川去沄沄。朔方沙漠地，杂沓驼马群。居庸接太行，华貊所由分。阴山茹毛国，未尝识耕耘。自古所攘斥，比之鹿与麇。汴京失其驭，冠裳倒玄纁。否极泰则来，天生圣明君。扬旗指大荒，旄头落胡氛。玉帐万貔虎，爪牙天将军。子行勿叹劳，袭芳衣必薰。君恩重山岳，矧敢负以蚊。丈夫有壮志，曷间武与文。不见传介子，盛烈光典坟。奉子一杯酒，别离安足云。时哉谅有会，勉旃树功勋。
送张孟兼之山西按察司佥事任,元末明初,刘基,平明集冠盖，祖帐清江濆。天县赫曦日，山涌崔嵬云。大舶发中流，碧水龙鳞纹。宿雨霁初伏，川原无垢氛。脩杨蓊深绿，禾黍气如饙。芦荻响微风，鹳鹤鸣相闻。市酒虽云薄，情至心自醺。赠诗虽不多，芳意同兰薰。丈夫树远业，儿女徒纷纷。农夫务去草，稊稗职所耘。苍鹰司鸷击，枭鸾慎其分。利剑断犀兕，不数雀与鼢。筹边有庙算，樽俎茂奇勋。巍巍太行山，苍翠浮絪缊。万古戒华戎，峻极通天文。老罴当道卧，气詟狼虎群。引领望征旆，迢迢隔河汾。营平跃前烈，定远扬后芬。制胜在两楹，岂必疲三军。功成早归来，华衮昭玄纁。
送骆起原之新城知县任,元末明初,刘基,忆在越王城，与子共翱翔。子实才俊一，举止安且详。温如春雪消，日照璆琳琅。一别二十年，尘沙翳玄黄。凄风拉梧桐，霜露摧筼筜。浮云变白黑，各在天一方。邂逅忽相逢，悲喜交肺肠。故情岂不怀，王事不敢遑。倏歘复为别，安得不慨慷。西江富文彦，其俗淳以良。念我别来久，怆悢增感伤。英英江梅花，皎皎晞晴旸。折以赠子行，侑之以短章。萱草亦巳生，鹤发在高堂。征鸿渐于逵，擢翮陵八荒。行将仪大廷，鹓凤参颉颃。陟遐必自迩，永矣莫相忘。
连江陈子晟师古齐诗 其一,元末明初,刘基,庠麟踣鲁薮，王道遂湮沦。秦坑扇灰灺，六籍失其真。茫茫穹壤间，谈舌纷轮囷。鵋䳢指为鸾，杞梓斯为薪。所以尚志士，慷慨思古人。造行拟渊骞，吐辞追孟荀。不羡季氏富，而甘原宪贫。不荣桃李容，而效西施颦。临川玩清澜，味道剧淳珍。谁云泰岱高，布武期必臻。谁谓江汉永，利涉由通津。有为亦若是，此语非徒申。
连江陈子晟师古齐诗 其二,元末明初,刘基,卫武陈抑戒，睿圣垂芳名。吕公著丹书，君臣同显荣。伯玉愿寡过，使者知其情。柳惠志直道，身匮德乃盈。古人如良金，百炼弥刚贞。悠悠万载下，日月同昭明。圣人有遗训，可畏在后生。服膺慎勿替，窃比于老彭。
连江陈子晟师古齐诗 其三,元末明初,刘基,西风振枯柯，凉月澹光景。门前马蹄歇，室虚心独静。焚香对六籍，耆味知隽永。怀人若在眼，酌潦何必洞。尼父训九思，子舆明三省。康庄无他岐，车马日驰骋。捷径善摧轮，此意当默领。
送胡生之定远教谕任,元末明初,刘基,青阳献嘉岁，万物生华姿。柔桑荑绿英，新柳杨黄蕤。祖帐送行人，大舶舣江湄。管弦发清音，甘醴溢琼卮。欢情既巳畅，缱绻申以诗。丈夫生世间，出身事明时。有材必有用，譬彼桐与椅。縆之朱丝弦，弹以格神祇。一奏兽率舞，再奏凤来仪。校官职敷教，位小任匪卑。栋梁自勾芒，翀霄起陂池。仕学犹两趐，对举不可遗。努力慎保爱，勋名以为期。
题李太白观瀑图,元末明初,刘基,忆昔李谪仙，泛舟彭湖东。遂登庐山顶，直上香炉峰。遥望瀑布水，自天垂白虹。大声回九地，浮光散虚空。万木震辟易，千崖殷钟镛。清凉入肌骨，如归广寒宫。赋诗留人间，至今响沨沨。丹青极摹写，欲代玄造功。逸驾不可追，举头睇飞鸿。倚歌无人和，引袖乘长风。
刘宗文莱窝遣兴,元末明初,刘基,岁暮寒气冽，今晨颇和缓。登高眺原陆，陟觉生意满。日色照地黄，墙影看渐短。草抽识土膏，鱼出知泉暖。吾生亦天物，安得不乐衎。且复撷其蔬，独酌慰衰晚。
送医戴原礼归金华,元末明初,刘基,岧岧金华山，上属匏瓜星。纡余带江海，窈窕储仙灵。阴谷泉夏冽，阳崖草冬荣。帝女降清夜，龙鸾夹云軿。旭昱五色光，天葩播芳馨。初平剽元气，骑羊游玉京。宗公秉节钺，棱威憺边庭。吕子传圣学，出辞樊六经。陈生挟英才，雄辩摧五兵。至今文彦士，绵绵若连城。子兮抱奇术，为人驻危龄。运针号二竖，煮齐泣三彭。岁晚趣归装，日照千山明。涧阿多石芝，玉色味如饧。可以实肌肠，化骨为瑶琼。或可分饷否，相从翱紫清。
怨诗,元末明初,刘基,屈原沉汨罗，不忍弃其宗。苌弘志存周，宁为一巳容。申生顾父爱，杀身以为恭。子车守明信，殉死安所从。之人岂不贤，揆道犹过中。卞和独奚为，抱玉售瞽聋。则足实自取，怨泣情何钟。文狸处幽林，无人识其踪。谁令贪鸡鹜，以触弋与罿。縻身献厥皮，为人作妍容。娟娟芳兰花，托根千仞峰。下有孤飞泉，上有灌木丛。岁晏不改色，霜清香更浓。韬光远人祸，委命安夭穷。道得复何怨，老子其犹龙。
秋怀 其二,元末明初,刘基,秋热喜稍退，秋雨又成霖。涓涓屋溜泻，汨汨街泥深。清寒中筋骨，湿气薄衣襟。晤言靡与同，孤坐难为心。俯视青苔积，仰睇玄云阴。弱质昧闻道，乃为忧所侵。冥冥至终夕，悄悄成孤吟。
秋怀 其六,元末明初,刘基,饱食无一事，一日复一夕。倚门望圆穹，白云在空碧。来鸿与去燕，岁晚各有适。英英黄金花，粲粲好颜色。采撷贵及时，霜露巳盈积。掩门还独坐，浩然怀往昔。惟有故乡梦，可以慰岑寂。
秋怀 其七,元末明初,刘基,雨息残暑退，凉气何凄而。羁人倦遥夜，明月光在帷。展转不成寐，披衣步前墀。春芳不再秾，夕露空荜滋。泯默对青灯，怅焉心自思。
题于丹徒蛟溪书屋〔逸事〕,元末明初,刘基,去时三月三，来时九月九。半个鸡头一杯酒，乡亲情谊最长久。
为祝彦中题山水图,元末明初,刘基,高轩玲珑不受暑，半幅轻绡宿烟雨。白屋素壁生空明，似闻水声绕庭宇。松髯拂天藤蔓垂，枯根瘦石相因依。寒涛不惊虎兕卧，岚翠欲与蛟虬飞。空江悠悠一渔艇，渚白沙明万鱼挣。武陵桃花何处寻，落日微风片帆影。
徐资深华山图,元末明初,刘基,华岳插天七千丈，丹崖翠壁开仙掌。壁间擘出黄河流，大禹以之分九州。河流衮衮赴溟涨，华岳拔出天河上。云宫雾窟疑本无，石室金台俨相向。玉泉高通玉井津，中有莲实如车轮。世人肉食未羽化，可望不得聊相亲。高堂晚晴图画展，眼明一见心自远。世间尘土今纷纷，吾当拂衣卧山云。
永康胡元鼎白云楼,元末明初,刘基,少年辞家往京国，蓬根一断无消息。有时长想白云飞，江海茫茫泪沾臆。归来归母悲且喜，悔作他乡远游子。却起高楼对白云，綵服翩翩足甘旨。昔时望云煎百虑，今日看云美无度。却忆天涯望云日，平生心事从此毕。
赠医士黄元之,元末明初,刘基,先生轩辕之子孙，手提万物生死根。神功微妙不可状，能使元气回游魂。箧中永芽抽粟粒，丹光照耀三彭泣。衔珠不受脩蛇报，采药常令白猿拾。结庐几岁吴山阿，赤松玄俗时相过。更向蓬莱下神水，并与人世清烦痾。
中峰末先和尚醉墨图,元末明初,刘基,老先行脚遍天下，五湖七泽胸中吞。淋漓醉墨落人世，恍惚目击潇湘存。苍梧飞龙去不还，洞庭赤沙流水浑，九疑竹枝余泪痕。澧兰沅芷化萧艾，古木雨炫寒烟昏。云帆缥缈向何处，波浪澒洞骄鱼鼋。我生胡为羁旅间，感时睹物生愁怨。还君此画歌一曲，悲风惨淡来昆仑。
夜听张道士弹琴,元末明初,刘基,白涧含光月照席，梅花八檐珠的皪。蕊宫道士弹七弦，明星在树霜满天。锵如暗泉发函窦，悄若空山叫哀狖。雾雨寒吹松柏响，波涛怒激蛟龙斗。神奔鬼怪入杳冥，鸾孤鹤寡风泠泠。湘娥宵攀竹枝泣，紫凤晓啄梧桐鸣。悽悽欲断还复续，啼莺一声春草绿。砉然清商行素秋，落叶洒地虫啾呼。拥衾听之消百虑，梦逐行云自来去。九疑连天洞庭远，海阔烟深不知处。蕊宫道士听我语，世无子期谁识女。叶间濮上方施行，白云阳春弃如土。
题松下道士携琴图,元末明初,刘基,道士抱琴松下行，松风入耳清凉生。石梁苔滑不可上，潭水泠泠学琴响。琴有意兮水无心，水中有龙能听琴。琴声凄断水流咽，月满空山落松雪。
送李叔允脩撰致仕归钧州,元末明初,刘基,忆昔西京祖二疏，都门供帐罗长衢。金张许史集轩盖，弹琴鼓瑟吹笙竽。頩颜鹤发映霄汉，苍松翠柏红珊瑚。道傍观者皆慨叹，此士足为天下模。先生胸蟠五车书，雍容进退安且徐。披香朝侍紫宸案，珥笔昼入承明庐。引经论奏动天听，天语亲授非胪句。老年谢事归里闾，召见特许儿童扶。临轩赐膳侑金币，尚食供奉黄门趋。夜来微雨清郊墟，缃黄沤柳莺相呼。风吹暖烟逗白日，露湿芳草留骊驹。虽无旨酒嘉殽蔬，短歌一曲聊踟躇。浮云流水无根蒂，人生何者为驩虞。嵩高少室众美奥，素石如玉泉如酥。时清四野乐耕稼，雉鸣麦秀千华敷。亲朋会合各慰竟，况有令子知劳劬。挥金买酒泳圣泽，怡情之外吾何须。西飞鸿雁东飞鱼，相思迢迢天一隅。赠言有尽意不尽，努力善保千金躯。
正月十五夜灯花大开作,元末明初,刘基,灯花如营红且绿，灯花有意怜幽独。夜寒衾冷漏声迟，卧看琼枝绽金粟。凉蟾入户四壁空，地炉宿火天无风。祥烟抱日丽碧落，骊龙吐珠歊紫虹。人言此花专报喜，劳生短发丝垂耳。无望之福非所希，无事恼怀吾足矣。呼童添油引良夜，九衢灯月光相射。漫沽浊酒饷离魂，岂必忘忧惟树萱。
为韩克铭题画石鼎联句图,元末明初,刘基,轩辕道士轩辕孙，昔随飞龙陟昆仑，乘骑六气遨乾坤。上穷混沌无涯门，下抉若木扶桑根。旋雷舞电讹晨昏，批蹴虎豹号帝阍。搥击河鼓牛腾骞，摛虹织煇绚泽原。三足老乌不敢暾，迷离缺兔骇且奔。羲和吁号诉玉尊，谪降下土营丘樊。结喉长颈古貌存，如鹤如鹄如龙蜿。诘屈不作人间言，涕唾落地生兰荪。驱叱碣石归河源，蜚廉屏翳双挟轓。彆捩象齿愁育贲，山玄水苍琮琥璊。离罗璀错辉煓燉，笙镛琴瑟篪与埙。五音翕绎珠泻盆，吹为栗烈呵为暄。扑抶罔象笞鼍鼋，馋鳄辟易从厥屯，束缚㺑魃魈魖魂。秉畀赤郭充朝飧，妙用歘忽无留痕。嗟哉二子尔曷冤，如井谷鲋当化鲲。喓喓草虫呼阜蠜，欲与蟪蛄语凉温。不知风霆掣墙籓，江腾海跃乔岳翻。鬼物喘汗相濡喷，爽灵漂摇失所蹲。敞恍梦寐精魄皆，低头拜伏詟再论。阳春二月花满园，掩关独坐辞谇諠，按图案意聊涤烦。羡君轩辕之后昆，浩歌一曲期勿谖。
寄赠怀渭上人,元末明初,刘基,老僧怀渭字清远，胸蟠文史三千卷。雪晴太白玉为峰，月出蓝田金作巘。少年挟策走四方，要看蓬莱水清浅。燕山帝京龙象会，璿台宝林发关键。横空雕鸮撇高秋，纵辔骅骝逸长畈。庞眉老宿皆震惊，观者解颐陪者赧。奎章学士虞邵庵，唶唶称誇枯舌本。连床笑语到晨鸡，走笔赠言何款悃。转头霜雨四十年，万事茫茫不堪忖。江湖簸浪客舟寒，地炉宿火僧房煖。我来邂逅一见之，忆曾相识嗟成谖。世士如公良所希，方外只今还有限。我如垑马贯薮泽，络以羁鞿知必踠。老来耗耄百事违，况俾三卢宅愁眼。甚欲归依白莲宇，其柰素餐非力垦。寄言聊复写中怀，白石清泉犹未晚。
金碧山水图,元末明初,刘基,武陵桃源今有无，展画浑如梦中见。青螺作山绡作云，白日苍茫暧芳甸。雄梁跨壑矫脩虹，走瀑悬崖激飞电。紫凤霄鸣梧树枝，青鵻晓啄桃花片。鸟啼长是艳阳时，草色宁随霜雪变。衣冠尚存周典则，租税不输秦郡县。山中肉芝美堪食，涧底石泉清可咽。安得此地结茅屋，寄书漫托双飞燕。
雪晴偶兴因以成篇,元末明初,刘基,玄云四垂天黯黮，大野苍茫飞雪糁。北风刮面利如刀，海气昏昏迷远览。若华东光封密雾，北屋无烟色悽惨。天姥沈阴禹穴闭，扶胥海涛浑不撼。愁埋朱凤入杳冥，冻缩赤蛟深坎窞。猿狖哀号咽岩谷，鸿雁惊啼乱葭菼。壮士金戈铓锷凌，将军玉帐旌旗黪。师徒百万尽熊罴，幕下从官皆燕颔。马蹄蹴蹋坤轴震，夜半入蔡何人敢。苍山野客拙且懒，旅舍萧条坐无毯。顽童汲井十指直，稚子敲冰两髦髧。今朝出日照梁栋，楼外远山皆菡萏。初惊急溜泻源泉，渐看县澌挂旒紞。那无美酒洗胸臆，空有新诗吐肝胆。先人敝庐松柏在，墙角早梅应可揽。蝮蛇张鳞虎掉尾，平地倏忽成窊埯。藩阃官曹厚禄食，忍以黔黎为醢醓。天民日望天爱怜，破瓦颓垣最悲憯。农家齐仰二麦成，且喜土膏滋九坎。清晨树上啼布谷，柳下碧波漪澹澹。安得扁舟泛五湖，莫使中心攒百感。
顾周道山水图,元末明初,刘基,忆昔晋时顾虎头，能画声名塞穹昊。千载而下继者谁，君之耳孙字周道。江南山连沧海岛，水远山长愁绝倒。兴来走笔如有神，浓抹淡妆无不好。前峰倚天自太古，知是天台是天姥。烟开浪波摇浦溆，草满江洲树如羽。山回两崖夹幽谷，小桥俯映菰蒲绿。扁舟何处觅鲈鱼，沧浪水寒空濯足。柳边碧石明素沙，茅庐似是陶公家。衡门昼掩鸡犬寂，谁人其采黄金花。我屋双溪松柏里，清泉皎洁无泥滓。凤皇不来鹰隼逝，白日鸱鸣啸桑梓。华表柱头下令威，风尘澒洞何当归。感时对景重回首，不知人民今是非。
题湘湖图,元末明初,刘基,君山洞庭隔江水，彭蠡无风波浪起。明窗晓晴图画开，兴入湘湖三百里。湘江两岸山纵横，湘湖碧绕越王城。越王城荒陵谷在，古树落日长烟平。游子天寒孤棹远，七十二溪飞雪满。浩歌不见濯缨人，沙鹤野猿相对晚。湖东云气通蓬莱，我欲从之归去来。蛟鼍塞川陆有虎，两臂无翼令心哀。
旱天多雨意五首呈石末公 其一,元末明初,刘基,旱天多雨意，云日气恒阴。草木焦枯尽，蛟龙伏匿深。移家愁地蹙，经国恨年侵。巳矣商岩叟，无人解作霖。
旱天多雨意五首呈石末公 其二,元末明初,刘基,旱天多雨意，炎夏巳清秋。虚牝空蒸郁，高圆迥独浮。下田应脯蚌，深树且鸣鸠。向夕星河影，稀疏恰近楼。
旱天多雨意五首呈石末公 其三,元末明初,刘基,旱天多雨意，散漫起重阴。渐变峰峦状，还摛锦绣文。龙应愁病暍，乌亦念将焚。碧落高无极，人间叫不闻。
旱天多雨意五首呈石末公 其四,元末明初,刘基,旱天多雨意，炎燎发洪炉。事急徒号梗，谋穷漫曝巫。王征愆节制，民望失来苏。原籍看如赭，哀今卤掠无。
旱天多雨意五首呈石末公 其五,元末明初,刘基,旱天多雨意，云起旋随风。泽气沉沙白，山岚过野红。乾坤愁梦里，日月战尘中。漫说生生理，如何亦有穷。
次韵和石末公旱天多雨意五首 其一,元末明初,刘基,旱天多雨意，云合又还晴。苦热连三伏，微凉入五更。青山黄叶遍，白水紫烟生。旦夕霞标起，依稀对赤城。
次韵和石末公旱天多雨意五首 其二,元末明初,刘基,旱天多雨意，霞起众山光。日月躔阳道，雷霆伏大荒。跃渊无黑蜧，在牧有夷羊。万室俱如燬，何人尚闵尪。
次韵和石末公旱天多雨意五首 其三,元末明初,刘基,旱天多雨意，一望百忧侵。海沸羲和日，山藏传说霖。南河那可决，北斗不能斟。叹息还搔首，清商巳满林。
次韵和石末公旱天多雨意五首 其四,元末明初,刘基,旱天多雨意，悽恻望钩陈。哀吁何时达，愁眉尽日颦。乾坤三岛浪，岁月两淮尘。莫问和调事，呜呼畎亩人。
次韵和石末公旱天多雨意五首 其五,元末明初,刘基,旱天多雨意，阴电绕空湫。暴客冯高垒，良农死乘丘。干戈犹未息，灾沴复何尤。轸望成衰疾，那堪数倚楼。
忧怀,元末明初,刘基,伤离惊岁晏，引望起愁端。落日烟中小，孤云雪外寒。浮生无限恨，垂老异乡看。掩泪观梅蕊，中心分外酸。
题鉴湖送别图,元末明初,刘基,曲岸扁舟舣，澄湖祖帐开。云生秦帝碣，雨映越王台。荷气清瑶席，波光滟玉杯。情深不忍别，欲去更徘徊。
次韵和王文明雨中杂兴四首 其一,元末明初,刘基,积雨累十日，平湖添半篙。风连箕毕动，云傍斗牛高。水鹳巢林木，池鱼上野蒿。农人愁饿莩，采撷到溪毛。
次韵和王文明雨中杂兴四首 其二,元末明初,刘基,白日迷阴陆，浓云没大荒。雨深筠簟润，风度葛衣凉。虎豹归林湿，鱼龙赴壑长。波涛渺清落，悽恻解鸣珰。
次韵和王文明雨中杂兴四首 其三,元末明初,刘基,湿云看欲薄，阴气未全收。日月昏昏见，鼋鼍頧頧浮。虚檐腾肸蚃，坏壁涌蜉蝣。幽独无人问，含情谩上楼。
次韵和王文明雨中杂兴四首 其四,元末明初,刘基,青冥不可见，朱夏巳无多。云木光浮没，川原气荡磨。荒芜一将略，浩汗五湖波。去去沧浪水，君听鼓枻歌。
稽句岭,元末明初,刘基,白日隐岩嶅，千崖气势豪。溪流婺女阔，山入少微高。危石天欹侧，长风谷怒号。干戈方自此，行役敢辞劳。
淳安舟中遇雨遣闷 其一,元末明初,刘基,一夜青山雨，平明黄浊喧。乱流翻地轴，高响落云根。铩羽投林鸟，啼饥抱树猿。羁怀正愁绝，感物重销魂。
淳安舟中遇雨遣闷 其二,元末明初,刘基,溪雨细如雾，北风长夏寒。污池不赴壑，井谷自成湍。兰茝馨香尽，鱼龙世界宽。斜阳在林树，时复捲蓬看。
泛海咏雾,元末明初,刘基,海上苦多雾，北风吹更长。才交积水气，巳翳太阳光。浅乱洲渚色，深迷鸿雁行。神奸冯出入，君子慎周防。
杀气,元末明初,刘基,杀气乾坤黑，阴氛日月黄。巳成心曲乱，不复鬓毛苍。夜哭城笳里，朝烟野戍傍。扶倾无郭李，何地尚耕桑。
遣兴 其一,元末明初,刘基,白日下西岑，空庭生夕阴。郊原过雨色，钟梵隔墙音。有感忧思积，无能老病深。露从河汉落，不觉满衣襟。
遣兴 其二,元末明初,刘基,月是今宵满，花从昨夜开。看花嗟寂寞，对月且徘徊。白发添无数，青春去不回。莫思人隔世，聊乐酒盈杯。
四月十二日发杨州,元末明初,刘基,几见明月满，犹嗟行路难。时平耻无用，身贱敢偷安。天地山河阔，风沙道路寒。旅人元有泪，不必雍门弹。
济州太白楼,元末明初,刘基,小径迂行客，危楼舍酒星。河分洸水碧，天倚峄山青。昭代空文藻，斯人竟断萍。登临无贺老，谁与共忘形。
送僧家奴参政赴河东宣慰使 其一,元末明初,刘基,河中形胜地，关塞接一胀。白草连沙漠，黄河入晋阳。老臣持黄钺，大阃壮金汤。昭代思贤佐，须公在庙堂。
送僧家奴参政赴河东宣慰使 其二,元末明初,刘基,帅阃诸藩上，元戎朔漠间。天低焉邑塞，河入雁门关。落日旌麾静，高风堡障闲。旬宣推硕望，喜色动龙颜。
送人赴德清税,元末明初,刘基,镜湖木叶落，震泽水波生。凫雁冲人起，笙歌送客行。盐津鱼罟集，乘屋茧丝明。王税随时足，吟哦待太平。
题钓雪图,元末明初,刘基,雪暗洲渚白，江清蒲柳寒。悠扬双短棹，汗漫一鱼竿。忽忆沧浪曲，因悲行路难。蛟鼍正骄恣，还为尔长叹。
秋兴,元末明初,刘基,天净山月出，水寒沙鸟鸣。孤灯秋后思，短笛夜深情。江海空衰鬓，乾坤未弭兵。清都隔河汉，诃禁有开明。
晚思,元末明初,刘基,返照吴山外，归云越水头。宁捐白羽扇，却著赤貂裘。草暖凫鹥渚，波香杜若洲。艰难愧生事，汗漫想扁舟。
客路,元末明初,刘基,客路秋风里，扁舟夕照时。渚鸿鱼复阵，江树井陉旗。衰朽嗟谁与，愚蒙荷帝慈。山中牧羊子，岁莫尔相期。
逢熊文彦 其一,元末明初,刘基,相离巳隔世，相会岂忘情。识面非观貌，知心只记名。夕阳荒野阔，秋水大江平。往事无劳问，空令万感生。
逢熊文彦 其二,元末明初,刘基,忆昔相逢处，湖山锦绣春。筦弦喧夹巷，花柳隘通津。离别人非故，推移物自新。愁来重回首，涕泪下沾巾。
寄题升元观绿筠轩,元末明初,刘基,带郭轩楹映绿筠，八窗潇洒总宜人。风生密叶蛟龙舞，露下寒梢翡翠匀。不待剪裁调律吕，若为惆怅忆伶伦。五城双阙烟尘隔，且傍林峦寄此身。
欣怀亭二首为脱因宗道赋 其一,元末明初,刘基,欣怀亭子湖山上，山色湖光八面开。恰似昆仑积石圃，涌出王母阆风台。骊龙夜静擎珠上，神女天寒委佩来。何日扁舟一系缆，高跻绝顶望蓬莱。
欣怀亭二首为脱因宗道赋 其二,元末明初,刘基,爱子山亭湖水中，杂花脩竹合蒙茏。三春锦绣花迎日，十里笙箫竹度风。菰饭炊来胜雪白，鲤鱼钓得出波红。浮生无事当为乐，应许闲人一醉同。
送赵元举之奉化州学正,元末明初,刘基,东风吹雪作春波，送客中流发棹歌。酒至莫辞狼籍醉，情深无柰别离何。天童山杳岚光暝，佛手江长海气多。泮水紫芹香可揽，倚看待佩乐菁莪。
题王起宗御史江山烟霭图,元末明初,刘基,绣衣御史乘骢暇，貌得江山烟霭图。日落风云连紫极，天寒波浪隔苍梧。鱼龙纵壑深无底，猿鸟归巢暝不呼。羁旅伤心缘百感，可堪回首忆吾庐。
感兴,元末明初,刘基,赤城霞气接天台，上界仙宫此地开。沧海有波容蜃鳄，石梁无路入莓苔。当时玉帐耽罗绮，今日丝纶到草莱。传语疲氓聊忍待，王师早晚日边来。
发嵊县至上虞道中作,元末明初,刘基,磴滑泥深去马迟，雪残青嶂不多时。荒烟蔓草中郎宅，素石清溪烈妇祠。日落风生临水树，野寒云湿渡江旗。宣光事业存书史，北望凄凉有所思。
次韵和谦上人秋兴一首,元末明初,刘基,山云满地起秋涛，凉叶惊风下九皋。药笼空闻收马勃，弦歌岂复用牛刀。草间狐兔营三窟，天上龙螭昧六韬。周汉中兴还有日，载歌赤伏咏嵩高。
闻高邮纳款漫成口号,元末明初,刘基,闻道高邮巳彻围，却愁淮甸未全归。圣朝雅重怀柔策，诸将当知虏掠非。尧帝封疆元荡荡，世皇功业甚巍巍。忠臣义士同休戚，纵欲偷安总祸机。
春兴,元末明初,刘基,近闻丹诏出天闱，圣主鸣谦下土知。岂意豺狼犹桀黠，未随干羽格庭墀。四郊多垒忠臣耻，百战无前壮士规。寄语总戎熊虎耐，莫教长愧伐檀诗。
又用韵荅严上人,元末明初,刘基,中夜登楼望紫微，北辰不动众星依。由来赤日行黄道，多事玄云变白衣。雪下蓬莱三岛隔，涛翻沧海万鱼飞。圣君宵旰惟恭巳，早晚阳和斡化机。
次韵和孟伯真感兴诗,元末明初,刘基,避难移家适远乡，忧时一夜百回肠。徒闻铁甲连戎垒，未睹钩车跨贼隍。不共班超争食肉，欲寻木羽学休粮。磨崖可勒中兴颂，努力诸公佐有唐。
妙成观用何逸林通判韵,元末明初,刘基,我访仙家溽暑前，青枫绿柳暗晴川。竹根露湿登山屐，沙际鸥迎渡水船。云气长留虚白室，丹光直上蔚蓝天。纯阳道士重来日，为问蓬莱是那边。
得胡仲渊书欢喜成诗奉呈石末公兼简三益军咨,元末明初,刘基,故人忽寄一封书，愁眼还明病亦无。风满高林归猛虎，月凉古冢散妖狐。大廷职贡当遄复，戎马资粮不再输。更喜元侯契天意，良苗得雨应时苏。
次韵和石末公秋日感怀见寄二首 其二,元末明初,刘基,秋阴竟日似黄昏，夏旱良苗不半存。敢望鱼鸡充醓醢，尚期菘韭作饔飧。烟尘惨澹黄公石，云气苍茫紫极垣。作楫济川须传说，九关虎豹向谁论。
重阳日使者持诏用韵柬石末公,元末明初,刘基,中元悲断羲和报，九日欢迎诏使来。紫禁羽林分垒壁，清秋辰极照中台。愿从黄石明三略，莫使诗人赋七哀。蚁垤牛涔休沸荡，泰山乔岳甚崔嵬。
次韵荅石末公伤用三苗之作,元末明初,刘基,周用羌髳功有赫，唐通回鹘祸无訾。豳歌郑曲非同调，楚服秦骖实背驰。安得著鞭先祖逖，趋陪前跸学姚期。扶持圣主中兴业，整顿乾坤去诡随。
石末公家人自台州来以诗问之,元末明初,刘基,委羽山前海水飞，赤城霞色乱斜晖。过庭且喜诸郎至，怀土休嗟旧业违。李晟孤军终独捷，杜曾百战竟安归。丈夫事主心如石，去杀胜残自有机。
次韵岁菊,元末明初,刘基,风霜摇落愈伤神，黄菊于予意自亲。迟莫长存君子操，凄凉不厌主人贫。天虚沆瀣流清气，月过青冥动细沦。此夜空庭耿相对，春花夏叶总埃尘。
次韵和石末公岁除送穷之作,元末明初,刘基,五夜雪霜清沴气，三阳玉烛照芳春。愿闻驯象来林邑，复睹封牛至罽宾。川后山祗争效职，淮夷海獠悉归臣。君王垂拱明光殿，圣敬如汤日日新。
次韵石末公题桃源卷,元末明初,刘基,桃花逐水萦纡入，不觉清溪路浅深。执手问名惊见面，论新话旧各伤心。壶浆馈饷飧加璧，馆谷温存赠有金。似此情怀良匪恶，何嗟岁月去骎寻。
再次韵时闰九月九日菊,元末明初,刘基,秋来有菊即重阳，曷问他乡与故乡。愁见飞蓬垂雪领，笑搴落蕊入霞觞。陶时莫讶逢余闰，遣兴聊图不永伤。岁晚移根深记取，勿令红紫间中黄。
再用前韵颂菊,元末明初,刘基,天遣幽花驻独阳，移根应自白云乡。酿成甘谷千年液，满泛瑶台百宝觞。人老容颜犹可返，戚寒霜雪复何伤。得时无用空妖冶，愧死姚家宫样黄。
次韵和石末公闻有诏使不至,元末明初,刘基,祈招旦夕动遐心，疾首西归望好音。凤下丹霄云杳杳，鱼飞碧海雾沉沉。徒言雨露无私润，谁谓阳和未溥临。何日六师能电扫，周原依旧载驰骎。
和石末公冬暖,元末明初,刘基,总谓浮云解作霖，岂期云气漫成阴。何人奠璧频瞻仰，有客悲歌叹毒淫。顼帝权移天曷定，神龙用亢海徒深。掩身未服先贤训，向日空怀寸草心。
嘉兴寄王昌言学正,元末明初,刘基,去年相别雁来初，今日相思柳拂渠。对酒放歌难再得，登高作赋近何如。黄华烨烨轻烟里，碧草油油小雨余。欲棹扁舟寻逸少，为愁妨写换鹅书。
感怀二首 其二,元末明初,刘基,不到西州又十年，青山白水独依然。徒闻鸡狗供输尽，无那干戈迤逦延。天上九霄空玉烛，人间万井共贪泉。草中攫取云中送，坐待连茹紫闼边。
二月二十三日自黄冈还杭途中作,元末明初,刘基,日照江边春树林，繁花乱叶感人心。花间蛱蝶漫多事，叶底杜鹃非好音。举目山川成皓首，侧身天地一沾襟。解忧惟有尊中酒，疾病年来巳厌斟。
忧怀,元末明初,刘基,群盗纵横半九州，干戈满目几时休。官曹各有营身计，将帅何曾为国谋。猛虎封狼安荐食，农夫田父困诛求。抑强扶弱须天讨，可惭无人借箸筹。
春兴七首 其一,元末明初,刘基,柳暖花融草满汀，日酣烟淡麦青青。枝间好鸟鸣求友，水底寒鱼陟负萍。异县光阴空荏苒，故乡蛇豕尚膻腥。感时对景情何极，悼往悲来总涕零。
春兴七首 其三,元末明初,刘基,于越山城控海壖，春风回首忽经年。忧时望月青宵迥，怀土登楼白发鲜。江上波涛来渺渺，云中鸿鹄去翩翩。暮寒细雨余花落，梦绕天涯到日边。
春兴七首 其五,元末明初,刘基,卧龙山奠越王都，群水南来入镜湖。苦怪桑田非旧迹，还惊雉堞是新图。白波翠霭浮天际，绿树青莎到海隅。便欲投身归钓艇，不知何处有莼鲈。
雨中遣怀,元末明初,刘基,青春苦寒雨太多，野水极目似秋波。湖上芳草生巳遍，山中美人愁柰何。思家无计铲荆棘，避地只恐触蛟鼍。落花零乱晚风起，坐看城头乌尾讹。
送岳季坚入计筹山,元末明初,刘基,阳羡先生故将孤，拂衣高蹈入玄门。瓮盈五粒松花酒，食有千年枸杞根。自得诗篇留客诵，频来猿鸟识人言。浮云富贵非吾愿，此意陶公可与论。
为贾性之题山水图,元末明初,刘基,不见唐朝王右丞，世间画史少知名。何人貌得烟雨意，静听如闻风水声。远岫带云才隐约，斜阳秋树却分明。清泉素石堪乘兴，欲买扁舟过此生。
题雪竹图,元末明初,刘基,雪压江边脩竹林，沅湘晚色起愁阴。川光荡漾空清阔，山气玲珑太白深。未得稍云邀凤宿，可能映水学龙吟。无人谷里吹春律，直节虚中恐不禁。
题脩竹图,元末明初,刘基,九疑山下湘江畔，多少筼筜覆碧湍。自有清阴堪解愠，也能结实待栖鸾。濛濛暖翠晨烟洽，颗颗明珠夕露漙。长日焚香对图画，青冥风雨共凄寒。
题画蒲萄卷子,元末明初,刘基,西域蒲萄也自奇，画图惊见墨淋漓。迎风翠羽憣憣动，带露玄珠纂纂垂。此日散愁思酿酒，几回病渴想如饴。春窗隐几成幽梦，应共张骞到郅支。
萧山任氏山堂,元末明初,刘基,新堂结构倚岩阿，地僻无哗乐事多。日上黄鹂鸣翠竹，雨余红鲤跃清波。消除暑气凭松柏，舒卷烟岚任薜萝。珍重主人能爱客，衰颜聊复为君酡。
以纨扇赠奎上人并寄以诗,元末明初,刘基,新裁纨扇如圆月，寄与灵峰奎上人。不共青蒲争巧拙，好将白氎伴清新。董心炎暑谁能敌，应手凉风自有神。莫怨秋来藏箧笥，明年朱夏更相亲。
灵峰寺栖云楼,元末明初,刘基,灵峰之中楼倚山，山云日夕栖其间。九霄雨露随高下，六月风雷送往还。青嶂晓光浮藻棁，银河夜气湿松关。天台向上无多路，鹫岭烟霞此可攀。
题瑞上人山水图,元末明初,刘基,上人性僻耽山水，应是王维第二身。兰渚流觞新到越，蓝田别业旧通秦。驱驰翰墨回龙虎，簸美风雷感鬼神。羁旅相逢聊自慰，莫思天地有烟尘。
崇福寺俦上人看山楼,元末明初,刘基,为爱山中世事疏，看山终日坐茅庐。林花涧草香无际，翠壁丹崖锦不如。禹穴风雷翻石鹞，耶溪波浪动金鱼。此时应悟幽栖乐，底用凌云献子虚。
宗上人溪山亭,元末明初,刘基,湖上清溪溪上山，山亭结构俯人寰。窗中树色宜晴雨，门外滩声自往还。鍊药井寒玄鹤逝，采莲舟去碧波闲。春兰秋桂年年好，憔悴风尘漫厚颜。
次韵和新罗严上人秋日见寄二首 其一,元末明初,刘基,露吟风清木叶疏，蓼花莎草没阶除。子云词赋空投阁，仲蔚蓬蒿漫索居。群盗只今齐得意，故乡从此遂无书。镜中短发非松柏，岁晚看看不似初。
再用韵荅严衍二上人 其一,元末明初,刘基,厚禄故人音问疏，天官不拟介推除。莫思浮世尘埃事，好共深山木石居。月满高楼留客饮，灯明寒榻课儿书。城头鼓角沉沉夜，肠断乡关人梦初。
再用韵荅严衍二上人 其二,元末明初,刘基,蔓草萋迷野色微，嗷嗷鸣雁欲谁依。残花露淡胭脂靥，落木霜凋薜荔衣。万国旧闻车轨一，九州今见劫尘飞。总戎安得英雄将，不放龙蛇起杀机。
复用韵荅严上人 其一,元末明初,刘基,闭门无事往来疏，窗外从他草不除。食肉巳违三月味，谋身欲去九夷居。人情自古怀乡土，天下何时罢羽书。莫向西风苦惆怅，白云流水只如初。
复用韵荅严上人 其二,元末明初,刘基,西风吹树夕阳微，斥鴳鹪鹩各有依。幕府三年双短鬓，乡关千里一沾衣。江淮渺渺人烟少，梁楚茫茫鬼燐飞。诛暴保民黄石略，将军莫自失戌机。
题寒林图,元末明初,刘基,摇落江边秋树林，凄凉久客二毛侵。藤萝岁晚龙蛇死，丛薄天寒虎豹深。流水斜阳人远近，青烟白草雁飞沉。桂花自在山中发，怅望西风起夕阴。
题访隐图,元末明初,刘基,忽忆山中陶隐居，杖藜冲晚谒茅庐。林花浥露红无比，涧草含烟绿有余。金鼎丹光缠日月，银河流水到阶除。松间白鹤通人语，长向瑶台寄远书。
宿贾性之市隐斋,元末明初,刘基,今年冬雨不作雪，屋头鸟声浑似春。绝怜草色绿铺地，可爱梅花白照人。时物巳迎新岁换，交情空向异乡亲。忽思昨夜残灯里，错认还家梦是真。
题陆放翁湖上诗后,元末明初,刘基,放浪江湖一老翁，若耶溪上几春风。门前流水斜还直，篱外闲花白复红。甚欲赋诗追杜子，也能纵酒学陶公。细看墨迹成怀古，叹息他乡类断蓬。
次韵和孟伯真感兴四首 其一,元末明初,刘基,五载江淮百战场，乾坤举目总堪伤。巳闻盗贼多于蚁，无柰官军暴似狼。绿水青山人寂寂，长烟蔓草日荒荒。弟兄零落音书绝，肠断春风一雁行。
次韵和孟伯真感兴四首 其二,元末明初,刘基,无用文章岂疗饥，劳生筋骨巳支离。穷愁杜甫家何在，落魄陈平计未奇。草泽狐狸三窟固，江湖波浪一帆危。故园春色年年到，绿叶红花好为谁。
次韵和孟伯真感兴四首 其三,元末明初,刘基,平时盗贼起成云，厚禄能忘愧庶民。樽俎自高廊庙策，经纶不用草茅人。思家远道风尘恶，争食空山虎豹嗔。莫怪洛阳年少客，持书痛哭向枫宸。
次韵和孟伯真感兴四首 其四,元末明初,刘基,多事繁花白映红，无愁细草绿浮空。春秋迭代人先老，天地生成意不穷。凤鸟长辞西岭树，鲸鱼自起北溟风。几时学得玄真子，箬笠蓑衣一短篷。
次韵张德平见寄,元末明初,刘基,漠漠长烟野色昏，霏霏细雨湿衡门。乾坤象纬寻常转，江海波涛日夜翻。贾谊奏书哀自哭，屈原心事苦谁论。近逢使者征遗逸，说道岩廊纳谠言。
题承天观,元末明初,刘基,吴山顶上承天观，玉牒金符镇地灵。百尺楼台依斗极，九霄风露出窗棂。江声汹涌蛟龙阙，云气虚无翡翠屏。见说蓬莱恰相对，仙凡只在隔沧溟。
感兴三首 其三,元末明初,刘基,春院微风柏叶垂，朝寒坐看雀争枝。娟娟坠雨抛苍藓，点点轻花赴绿池。景物关情悲自老，江山满目惜时危。长生应有真仙诀，漫把黄金驻黑髭。
可叹,元末明初,刘基,风雨潇潇听晓鸡，忽思世事一悲悽。当时重禁藏矛戟，今日呼令学鼓鞞。未见争锋曾奏捷，徒闻却走不先迷。劫灰日夜飞相逐，随处空林有燕栖。
五月二十九日喜雨奉贺石末元帅,元末明初,刘基,使君设醮天皇格，道士陈章玉女开。遂遣赤松来作雨，更教玄武下乘雷。凉飙细拂花间入，润色新从草际回。岂但农夫堪一饱，野人亦有酒盈杯。
用前喜雨韵寄呈石末元帅时戍卒有不轨谋蓄而未发公治之以意卒遂返正故发之以言且并志祈雨有应也,元末明初,刘基,将军渡水流澌合，太守弯弧巨石开。但觉诚心通日月，不知生意在风雷。思莼未许归张翰，结草终当获杜回。可怪疏狂谪仙子，兼旬浪饮六千杯。
题紫虚观用周伯温韵,元末明初,刘基,少微山直太微宫，山下楼台起半空。丹井石床缠地络，琼窗翠户出天风。传闻仙子常时到，应是神霄有路通。会待九秋明月夜，高吹铁笛上青葱。
题紫虚道士晚翠楼,元末明初,刘基,晚翠楼子好溪南，溪山四围开蔚蓝。微阴草色尽平地，落日木杪生浮岚。岩畔竹柏密先暝，池中芰荷香欲酣。闻说仙人徐泰定，骑鸾到此每停骖。
叶叔安南溪草堂即事,元末明初,刘基,溪上草堂盈十寻，疏杨密竹各成阴。绿烟绕舍桑畦静，白水当门稻遂深。过雨忽翻金碧影，凉蜩乱发管弦音。此时不省愁何在，坐到鸦喑月满林。
妙成观北亭用何逸林韵,元末明初,刘基,最爱云山满目前，更怜亭榭俯清川。草深林蔼迷樵径，花落岩霏点客船。碧涧金芝新出地，丹崖石穴旧通天。神仙应在楼头上，翠羽霓旌下日边。
以梨饷石末公侑之以诗,元末明初,刘基,山人见饷含消实，青紫相排个个圆。共道解烦同绛雪，也知止渴胜甘泉。种从汉武樊川得，名并张公大谷传。珍重使君方闵雨，急须走送涤熬煎。
次韵和石末公中秋不见月诗,元末明初,刘基,一年明月中秋好，万里长空此夜阴。雨晕青灯昏远思，虫鸣黄叶乱乡心。见愁盗贼氛犹恶，莫怪乾坤气尚淫。便欲扪萝上天柱，九霄风露恐难禁。
次韵和石末公七夕诗,元末明初,刘基,天上传闻会两星，清秋夜色湛玄冥。蚌胎隐见银蟾窟，鹊翼高低玉女軿。一水经年才邂逅，七襄终日岂神灵。劳生厌事惟思睡，独卧无心觐帝青。
再和倒用前韵,元末明初,刘基,天官垂象焕空青，会合徒闻帝子灵。三武夜开千石簴，两旗晨轙七香軿。房帷瓜果纷祠祀，霄汉云霓隔晦冥。惆怅多忧江海客，登楼独自看台星。
遣闷呈石末公,元末明初,刘基,公庭春树秋重绿，但见鸤鸠日日鸣。不雨正当三伏热，看云无柰百忧生。草间群盗俱縻爵，天下何人尚力耕。汉法几时还再复，白头犹得咏升平。
庭前萱草花落巳久至秋复开感而作诗柬石末公,元末明初,刘基,露下蛩鸣寒气催，蒹葭叶响雁归来。鬓毛巳为忧生白，萱草何须晚更开。袅袅悲风吹落木，炎炎赤日走黄埃。干戈未了仍饥馑，人事天时总可哀。
次韵和石末公闵雨诗,元末明初,刘基,腾云降雨指龙功，况复山川祭秩隆。岂意愆阳为沴气，忽过炎夏到秋风。祈年劳酒仪徒备，登谷尝新望巳空。享祀未应无报称，可堪不杀待时丰。
再用韵,元末明初,刘基,旱魃为妖殄岁功，田畴龟坼遍污隆。无多过雨才鸣叶，不定行云又逐风。蔓草荒烟秋社迥，黄沙白苇暮江空。愁来漫忆淳于祝，却愧灵祗享祀丰。
妙成观道士刘云心挽诗,元末明初,刘基,少微星下葬神仙，白玉楼中迓翠軿。弟子焚香玄鹤逝，天官肃驾紫鸾翩。金丹缥缈空山月，铁笛凄凉远树烟。溪上故人如见问，碧桃花里过年年。
次韵和石末公九日见寄,元末明初,刘基,去年见雁思乡里，今岁还乡雁不来。此地凄凉逢九日，何时清切睹三台。莞茅夜冷蛩螀急，禾黍秋空鸟雀哀。辟难无劳效桓景，巢居随处压崔嵬。
陈太初充兵应点作诗戏之,元末明初,刘基,无仆无台一老儒，数间茅屋近通衢。忽闻巷长呼排甲，急换戎装出荷殳。就列敢辞长拱立，随群独作没阶趋。西风鼓角秋宵永，明日青髯是白须。
次韵和石末公开读有感,元末明初,刘基,百年万国奉王正，相业台纲属老成。山海若时共职贡，郊原何处有戈兵。庙谟可使归权倖，祖训由来重变更。欲叫天关无羽翼，拊心长叹不胜情。
秋夕有感柬石末公,元末明初,刘基,独立西风闻莫蝉，起看时物怆流年。星临野树辉辉动，露出庭莎的的圆。无柰素丝侵绿鬓，却嫌黄菊似金钱。烟尘满眼难回首，惆怅高堂坐细毡。
次韵和石末公自讼之作,元末明初,刘基,绿駬骅骝不服骖，王良造父亦难堪。羡君名重中台上，勋业终光北斗南。露井凄风残绿少，霜林落日乱红酣。侯封职在同藩屏，班爵无劳阿化男。
丙申岁十月还乡作七首 其一,元末明初,刘基,溪上寒山淡落晖，溪边风送客帆归。故家文物今何在，平世人民半巳非。华发老翁啼进酒，蓬头稚子笑牵衣。自嗟薄质行衰朽，未睹门廷赋采薇。
丙申岁十月还乡作七首 其七,元末明初,刘基,五载辞家未卜归，归来如客鬓成丝。亲知过眼还成梦，事势伤心不可思。且喜松楸仍旧日，莫嗟闾井异前时。修文偃武君王意，铸甲销戈会有期。
石末公再赋元夕见寄用韵酬之,元末明初,刘基,东方月出鱼龙窟，北极云开虎豹关。渤澥青丘金作水，昆仑赤岸玉为山。风光岂减常时好，灯火嗟逢此夜悭。听尽残钟成不寐，那无飞羽入玄间。
丁酉七月十四夜望月仍蚀且既而司天报亦不至因感去年作此寄石末公,元末明初,刘基,山城望月中元夜，天运循环四序周。顾兔又从银汉灭，磔蟆空抱玉川忧。清台视梫当箕尾，仙使乘槎隔斗牛。安得寄书凭去燕，为言桂树不胜秋。
为王彦和赋槐堂,元末明初,刘基,晋公庭上三槐树，千载流传是德符。今日耳孙思继述，昔年手泽叹荒芜。当窗欲看屯云叶，夹径先栽带雨株。会见枝头金粟蕊，秋风吹送上天衢。
次韵和余嘉宾御史见寄,元末明初,刘基,二纪相思欲奋飞，百年心事苦相违。风尘跋涉容颜改，豺虎纵横信使稀。忽枉缄书如见面，不胜悲喜却沾衣。有怀欲语无由写，骢马天涯几日归。
次韵和石末公月蚀见寄,元末明初,刘基,凉气开秋桂未花，青天见月漫咨嗟。玉毫扑搠此中兔，金背荧煌何处蟆。百鍊精铜才照胆，连城白璧底生瑕。谁能鼓剑披氛祲，莫遣东郊马喷沙。
即事有感呈石末公,元末明初,刘基,葵藿倾心向大明，参商琐琐只寻兵。蛾眉欲擅三千宠，鱼翼难通九万程。贝锦笙簧鸱鸟瑞，明珠瑑玉泰山轻。两阶干羽闻来格，分北犹劳圣主情。
次韵和石末公感怀之作,元末明初,刘基,凤去深林鹜在庭，西风回首故山青。杞人岌岌忧将殒，楚国茫茫醉不醒。自觉艰虞多错午，谁怜耗斁祝宁丁。金芝玉蕨甘如蜜，岁晚吾从董五经。
次韵和石末公中秋玩月,元末明初,刘基,一年二六团圆月，此夜光辉独耐看。银汉波涛三岛接，玉京风露九霄寒。方欣酷暑随时去，只恐清商促岁阑。更上南楼瞻北极，那无鸿雁报平安。
次韵和十六夜月,元末明初,刘基,才圆又缺中天月，犹自寒光媚老蟾。承露仙人珠落掌，别风楼观雪生檐。玉阶桂影骎骎薄，金井苔花渐渐添。坐久城头闻夜柝，牢愁清兴苦相兼。
再次韵,元末明初,刘基,永夜凉风吹碧落，深秋白露洗明蟾。金波滟滟将流瓦，玉砾荧荧恰近檐。贝阙寒生鱼脑减，龙宫气肃蚌胎添。从军不废篇章事，倚赖元侯智勇兼。
次韵和刘宗保秋怀二首 其二,元末明初,刘基,蛩螀啼露作悲愁，雕鸮抟风乐素秋。莫讶系匏长不食，亦知神剑解相求。翰林白发三千丈，吏部回肠一万周。借问何如青白眼，酣歌竟日为身谋。
次韵和石末公九日无菊诗,元末明初,刘基,篱菊无花冷夕阳，西风空送雁还乡。巳妨少昊颁时令，更阻渊明泛酒觞。生意循环深自识，年华逝水去谁伤。愁来最爱霜中叶，满眼殷红间浅黄。
野行偶见红树怅然有感呈石末公,元末明初,刘基,红树伤心夕照前，漫山映水为谁妍。树当摇落人尤惜，人自忧愁树不怜。九译未通青鸟使，四郊犹涨绿林烟。野夫病足思休息，藉草栖橧拟晏眠。
次韵和石末公悲红树二首 其一,元末明初,刘基,乾坤何处非王土，稂莠谁令满大田。未扫绿林千嶂里，还看红树九秋前。吴宫露冷蝉何在，汉苑风悲鹤自怜。却羡鲁阳功德盛，挥戈回日至今传。
赠西岩道元和尚,元末明初,刘基,西岩寺里云巢子，不到人间几十年。杖锡野猿迎路侧，谈经山鬼拜灯前。尘飞劫火青春梦，雪满长松白日眠。近得渊明入莲社，兴来时复有诗篇。
题王伯衡县尹桑阴图,元末明初,刘基,渔阳太守之官后，种得桑阴比召棠。麦陇风微云委甸，茅檐日暖雪盈筐。仓庚过去青枝动，戴胜飞来紫椹香。千载先生同此意，为君重赋两岐章。
戏和石末公催太初画山水之作,元末明初,刘基,春蚕吐丝作成茧，辛苦为人身上衣。画史等闲挥彩笔，女工憔悴倚空机。高堂素壁峰峦出，暮雨朝云梦寐归。可怪唐朝杜陵老，瘦妻短褐有光煇。
和石末公见示有字韵,元末明初,刘基,长想天涯皆内地，忍看阃外即他乡。扶生可惜医无缓，救死宁堪鬼在盲。郡县诛求应到骨，乾坤战伐遍成疮。辽东华表云间鹤，相见相思总断肠。
早春遣怀,元末明初,刘基,正月余寒未放春，漫空飞雪舞随人。新年对客情何限，浊酒于予意独亲。涧底流泉浑似玉，门前细草总成茵。鹤归自爱山能静，豹隐方知雾有神。
闻猿有感,元末明初,刘基,猿响秋山夜句阑，白云如雪拥林端。钟仪楚奏难成调，蔡琰胡笳欲罢弹。泽魁离骚余怨恨，巴东涕泪想汎澜。唯应华表归来鹤，明月清风共岁寒。
感兴,元末明初,刘基,百年强半巳无能，愁入膏盲病自增。千里江山双白鬓，五更风雨一青灯。繁弦急管谁家宅，废圃荒窑昔代陵。不寐坐听鸡唱尽，素光穿牖日华升。
夜坐,元末明初,刘基,残釭背壁翳还明，坐拥衾裯阅五更。云捲星河垂永夜，霜飞鼓角静严城。飘摇莫计余生事，老病都非旧日情。想像故园凭梦到，愁来转使梦难成。
蒋山寺十月桃花,元末明初,刘基,王母桃花此地栽，风霜摇落为谁开。琳宫玉座同黄土，绛蕊丹跗自绿苔。度朔烟霞违梦想，武陵云水怨归来。残蜂剩蝶相逢浅，黄菊芙蓉莫浪猜。
寒夜,元末明初,刘基,月上前山夜寂寥，江城鼓角殷寒宵。鱼龙水落沧溟静，鸿雁声来紫塞遥。风物自应随律转，霜髯争得见春消。青釭冷暗愁眠怯，楼外频移北斗杓。
漫成,元末明初,刘基,愁将短发逢摇落，漫把残灯照寂寥。两地身心悲夜鹊，五更钟鼓梦春潮。惊寒柏叶垂垂静，向日霜华泫泫消。怅望烟尘满长路，紫芝空长故山苗。
题墨竹,元末明初,刘基,苍梧山下无穷竹，尽是湘妃泪种成。烟雨不销千古恨，佩环虚度九秋声。见愁牧竖乘时伐，可待伶伦学凤鸣。独立凄凉对图画，为君惆怅一沾缨。
冬至,元末明初,刘基,冬至微阳斡化机，闭关独坐正相宜。白杨风扫经霜叶，翠柏冰凝泣露枝。日转天南林影觉，春生地底水泉知。物华过眼成今古，愁绝看云有所思。
黄州团湖董氏镜心楼,元末明初,刘基,团湖四面开明镜，中有高楼接泰清。绛气往来蟾影入，碧光浮动日华生。云间灭凤孤飞下，空里游鱼作队行。安得翠軿呼弄玉，金银台上卧吹笙。
寄黄仲美,元末明初,刘基,二十年前别故人，乾坤何处不风尘。玉缸阻对檐花夕，素发羞同野草春。紫极星辰空有象，青冥波浪杳无津。欢华过眼成今昔，苦忆元方泪满巾。
舟中,元末明初,刘基,雨翳青灯静客舟，轻寒只恋敞貂裘。漫山薄雾穿窗温，漱石鸣泉拍枕流。身在壶中天万里，梦惊华表鹤千秋。愁来滴泪都成血，直到沧溟水尽头。
至婺州闻官军自温处之江东所过皆空遂从间道还乡,元末明初,刘基,闻道人家总避军，我亦独穿豺虎群。莫思身外路多棘，且喜雨晴山出云。林端石磴鹘自占，涧底风松猿共闻。他年想象或梦到，两鬓白雪应纷纷。
遣兴,元末明初,刘基,白露如珠滴素秋，啼螀络纬寂然收。烟开碧水浮天远，月带银河入海流。艳艳霜林张绮缬，琤琤风叶落鸣球。此时旅客篝灯坐，无柰黄昏一饷愁。
感兴七首 其一,元末明初,刘基,昭代仁声浃九夷，野无矛戟有镃基。谁言潢海操兵寡，却产宫庭制礼时。广路駪駪周四牡，阴风肃肃汉灵旗。吊民伐罪元戎事，旴食宵衣上圣思。
感兴七首 其三,元末明初,刘基,衣冠共喜际雍熙，岂意豺狼负盛时。礼乐百年忘战久，风云八阵得才迟。神谋不是闾阎识，庙算谁闻黼扆思。惭愧鲰生懒无用，江湖愁望鬓成丝。
寒夜忽然有怀周紫岩先生遂成口号奉寄且以酬黄柑之惠,元末明初,刘基,柱下先生住紫岩，倚天愁岭气巉巉。客来每托青猿报，书寄还凭白凤衔。日上寒光生水石，月明晴翠落松杉。旅人珍重黄柑赠，愧乏琼瑶荅素缄。
夏日杂兴七首 其一,元末明初,刘基,眼见青苔上短垣，忽看碧草翳衡门。西来急雨寒声壮，东望挟乘晓气昏。征戍诛求三载外，诗书礼乐几家存。天涯地角风尘满，极目云霄漫断魂。
夏日杂兴七首 其二,元末明初,刘基,爱此南园僻有余，依稀景物似郊居。风轩自舞苍筤竹，莲沼双游赤鲤鱼。酿酒剩收元亮秫，换鹅时写右军书。人生纵意惟疏懒，莫遣门多长者车。
夏日杂兴七首 其三,元末明初,刘基,门道中原沸似糜，倚楹长啸不胜悲。百年城郭连烽火，千里乘麻委蒺藜。南国久纡方叔旆，东郊未返鲁侯旗。五湖何处堪垂钓，肠断松楸入梦思。
题江村风雨图,元末明初,刘基,日落千山风雨来，野昏林赤鸟飞回。风吹烟雾连天起，雨送雷霆入地回。龙母鲛绡云半湿，巫娥贝阙夜深开。暮寒燕子归华屋，愁绝余花委碧苔。
次韵和岳季坚见寄,元末明初,刘基,尘埃不见望诸君，江海谁怜郑广文。雪里一筇穿虎出，竹间半榻与僧分。无人问字朝眠稳，有客论诗夜坐勤。豹褒羊裘等黄土，金章紫绶漫浮云。
灵峰寺松风阁,元末明初,刘基,露峰寺阁倚松风，风细松高阁更空。何处流泉生石上，有人鸣玉下云中。花飘雾露春香满，影动龙蛇晓日融。安得身如列禦寇，翩翩高举出冥鸿。
次韵和谦上人秋兴七首 其三,元末明初,刘基,霜飞大野气凄清，日落荒村少客行。投笔班超空食肉，登楼王粲独伤情。海壖雨翳旌旗影，淮甸云埋鼓角声。中夜起瞻天北极，鬓毛萧飒忆神京。
法华山弘上人,元末明初,刘基,可爱寒潭似镜清，清光寒气袭轩楹。草根流水泠泠出，石上潜鱼个个横。翠蔼惊风和露滴，白沙得雨照人明。故乡近报犹豺虎，愁对沧浪咏濯缨。
自天衣还城赠伯言,元末明初,刘基,城上余寒晓气凝，湖边春树绿层层。一山独表秦王望，众水皆朝夏后陵。白眼嗣宗终嗜酒，青鞋子美谩寻僧。仙都石室烟霞里，早晚相携策瘦藤。
为黄元徽题画松,元末明初,刘基,黄子宅边松十寻，两株相倚自成林。半空鸾凤翻清影，长日笙竽奏好音。岂但茯苓能却老，更有琥珀可安心。风尘澒洞还相忆，写挂高轩恨最深。
题李息斋墨竹,元末明初,刘基,李侯貌出苍筤竹，叶上湘妃泪未乾。烟雨昼迷丹鸑鷟，霜风秋劲碧琅玕。脩茎拟截伶伦管，和气潜驱嶰谷寒。此意秪令谁赏识，高堂素壁静时看。
云门寺作,元末明初,刘基,若耶溪头过新雨，云门寺前芳草长。好将薜荔纫衣带，更取辛荑结佩纕。绿鬓朱颜非昔日，茂林修竹是他乡。东风且莫吹花尽，远客伤春易断肠。
次韵和朱伯言自云门之天衣途中作,元末明初,刘基,即看梅蕊发江南，渐见柔乘可浴蚕。日铸雨余峰似髻，云门烟合树和蓝。青猿不避游人过，碧涧能消宿酒酣。况有山僧颇解事，何妨聊驻使君骖。
送陈子晟省亲归连江,元末明初,刘基,连江此去三千里，綵服趋庭及早春。闽岭白云迎马首，建溪碧水涣龙鳞。题桥兔颖留南徼，恋阙丹心照北辰。鹤发正须三釜养，凤城雨露四时新。
送黄生涖祀福建,元末明初,刘基,九重发政怀川岳，使者承宣下紫宸。王瓒黄流敷帝泽，碧鸡金马出神珍。风清五岭烟霞肃，春到三山雨露匀。归路武夷溪九曲，棠梨花映绿杨津。
乙卯岁首早朝奉天殿柬翰林大本堂诸友,元末明初,刘基,枝上鸣嘤报早春，御沟波澹碧龙鳞。旂常影动千官肃，环佩声来万国宾。若乳露从霄汉落，非烟云抱翠华新。从臣才俊俱杨马，白首无能愧老身。
元夜,元末明初,刘基,玉漏迟迟出苑墙，星河疏淡月辉煌。送寒梅蕊清香细，报喜灯花紫燄光。金阙晓霞来若木，瑶池春色满长杨。君王注意防骄佚，万岁千秋乐未央。
彭泽阻风,元末明初,刘基,风急云飞江倒流，请君聊且驻兰舟。浪翻彭蠡蛟螭横，云压匡庐虎豹幽。怀古谩寻元亮菊，望乡空倚仲宣楼。五更归梦三千里，一日回肠九万周。啸侣山栖怜野鹿，伴人水宿感沙鸥。中元都府神官会，上界星辰积气浮。地轴西南连少昊，天关东北镇阳侯。两峰对拥青螺髻，孤月初生白玉钩。龙甲冷欺狞蜃市，蚌胎光夺睡龙眸。春撞急杵涛惊枕，滴沥真珠霰洒裯。枯树挂崖眠复起，老藤牵石坠还留。宫商调合灵钟夕，铓锷棱高峭壁秋。绣被焚香寒悄悄，金环扣瑟夜悠悠。竹枝写恨传巳女，木客长吟荅楚囚。不寐残缸犹闪灭，动情鸣橹数哑讴。苍梧凤逐重华去，赤水珠无罔象求。大宅高门荒町疃，颓垣败冢闹鸺鹠。尘埃漠漠城笳怨，芦荻萧萧戍鼓愁。鬼火碧穿灯火去，狼烟黄入烧烟遒。紫芝可茹林多蟒，红鲤堪罾泽有虬。万国锄犁俱剑戟，八陵松柏让戈矛。哀哀野哭乾坤傪，踽踽途行面目魗。永忆卢敖翔汗漫，愿随慧远学清修。瑶台青鸟归何处，玄圃琪华烂莫收。沧海未容精卫塞，蓬莱定许偓佺游。故园梅蕊相将发，倚赖春阳慰白头。
题梅屏二绝 其二,元末明初,刘基,独酌梅花下，怜花与鬓同。折花还插鬓，颠倒笑东风。
题小画,元末明初,刘基,庭前绿荷叶，香气浓于酒。疏雨忽飞来，的皪明珠走。
春晚,元末明初,刘基,疏雨随风迥，轻寒薄暮归。犹怜数花朵，辛苦驻春辉。
遣兴,元末明初,刘基,于越三年客，思家一百旬。如何今夜月，却忆镜湖春。
途中见去雁,元末明初,刘基,昔与雁同归，今来雁北飞。殷勤祝过雁，来往莫相违。
漫成 其一,元末明初,刘基,春晓正堪睡，娂他窗上明。无端双楚雀，又向屋头鸣。
漫成 其二,元末明初,刘基,明月圆复缺，春风去不来。泪随花雨落，点点在苍苔。
漫成 其三,元末明初,刘基,昨夜三更里，还乡梦却成。朦胧半惊觉，连唤小儿名。
漫成 其四,元末明初,刘基,日暮庭阴合，斜阳复照檐。不禁风絮乱，寂寞掩重帘。
漫成 其五,元末明初,刘基,病身劳应接，长日掩荏扉。燕子来何晚，春归寒未归。
漫成 其六,元末明初,刘基,炎赫迎新节，绨袍洗未乾。那知一夜雨，更作九秋寒。
漫成 其八,元末明初,刘基,泪为看花落，愁因对酒多。良辰不再得，衰莫欲如何。
题墨竹,元末明初,刘基,风梢舞空烟，露叶滴晴月。折取寄情人，感此岁寒节。
题山水小画二首 其一,元末明初,刘基,鄂渚轻舟未发，潇湘倦客多愁。可恨一江春水，无情日夜东流。
题山水小画二首 其二,元末明初,刘基,碧草桃源路断，紫芝商岭云深。高树月明啼鴂，一声一度伤心。
题画竹,元末明初,刘基,叶间重露犹滴，林表寒烟未开。想见沅湘江上，月明环佩归来。
题画梅,元末明初,刘基,夭桃能紫杏能红，满面尘埃怯晚风。争似罗浮山涧底，一枝清冷月明中。
分赃台,元末明初,刘基,突兀高台参土成，人言暴客此分赢。饮泉清节令寥落，可但梁山独坛名。
漫成,元末明初,刘基,阶下青苔砌上莎，春深烟雨自相和。幽兰生在空山里，纵有清香柰尔何。
春雨三绝句 其一,元末明初,刘基,春雨和风细细来，园林取次发枯荄。古墙芳草无生处，一滴还成一点苔。
春雨三绝句 其二,元末明初,刘基,翠麦黄花烂熳春，苍颜皓首别离人。相看一笑浑成梦，又见汀洲老白蘋。
春雨三绝句 其三,元末明初,刘基,一雨如膏五日泥，长烟不散草萋萋。殷勤分付墙边柳，为捣流莺自在啼。
秋兴二首 其一,元末明初,刘基,袅袅西风起白蘋，妖红媚绿看成尘。九衢车马如流水，尽是邯郸梦里人。
秋兴二首 其二,元末明初,刘基,梁间燕子去悠悠，路侧寒螀管领秋。谁遣庄周化胡蝶，不胜憔悴为花愁。
题梧桐折枝翎毛图,元末明初,刘基,琼柯碧叶两参差，又是西风白露时。凤鸟不来嘉实晚，小禽衔上最高枝。
题竹根小禽图,元末明初,刘基,竹露无声坠碧柯，小禽相对啄秋莎。江湖雁鹜肥梁稻，矰缴连天雨雾多。
题画猫,元末明初,刘基,碧眼乌图食有鱼，仰看胡蝶坐阶除。春风漾漾吹花影，一任东郊鼠化鴽。
过闽关,元末明初,刘基,天上丝纶启玉封，欢声雷动八州同。闽江渺渺通炎海，添作恩波到日东。
题竹木石图 其一,元末明初,刘基,凌霜傲雪无人问，拂水梢云意自闲。愿就姮娥借明月，卧看鸾凤舞空山。
题竹木石图 其二,元末明初,刘基,古木萧森傍水隈，凤凰飞去不飞回。披烟细看苍莨叶，知是湘君泪湿来。
题蟹 其一,元末明初,刘基,壳斗犀函手斗兵，沙堤潮落可横行。稻根香软芦根美，未觉江山酒兴生。
题蟹 其二,元末明初,刘基,拥剑横行气象豪，浑疑缣素昃波涛。能令吻角流馋沬，莫向窗前咤老饕。
题枯木图,元末明初,刘基,干排风雨三千尺，根老冰泉八百年。不用江头唤元绪，何妨湖上识神仙。
题陈太初画扇,元末明初,刘基,炎天玉烁水银流，琴上薰风可解忧。不负吾皇麟趾意，只今谁是富民侯。
咏史,元末明初,刘基,奸雄盗窃幸倾危，只道冥冥便可欺。想得民心思汉日，正当杨子剧秦时。
遣兴,元末明初,刘基,一炷清香一卷书，此身安处是吾庐。绿槐翠柏宜长日，门外何须长者车。
题明皇幸蜀图 其一,元末明初,刘基,斜阳惨淡照霓旗，石栈萦纡仆马羸。想得林间子规鸟，断崖青壁亦相随。
题明皇幸蜀图 其二,元末明初,刘基,裂帛声中发祸机，白华歌断草菲菲。可怜蜀道三军恨，不记他年武惠妃。
题柯敬仲墨竹,元末明初,刘基,苍龙倒挂不入地，回首却攀云上天。夜深云散明月出，化作脩篁舞翠烟。
移梅亭,元末明初,刘基,贯石稍云一树梅，谁教移向画堂栽。月凉夜色清如水，其那楼头玉笛哀。
题赵仲穆画眉图 其一,元末明初,刘基,有美清扬婉且闲，横云吐月斗弯环。平生不识张京兆，却对妆台写远山。
题赵仲穆画眉图 其二,元末明初,刘基,含簧茹管细相和，语困春风意更多。惊起佳人应有恨，双蛾蹙损不成歌。
题画山水,元末明初,刘基,澹澹轻烟羃半林，涓涓飞瀑泻遥岑。偶然坐石观流水，不记还山路浅深。
题石末元帅扇上有陈太初画松,元末明初,刘基,老松根干如铁石，般匠不知空谷深。永夜高风吹万窍，商声满地作龙吟。
题渭桥图,元末明初,刘基,百战平城愤未销，武皇赫怒属天骄。可怜陵树秋风后，貂帽驼裘拜渭桥。
皆春亭,元末明初,刘基,草色青青日色黄，暖烟烘露百花香。晚窗梦入桃园去，惊觉啼莺在绿杨。
题湖山烟雨图 其一,元末明初,刘基,湖上青山烟雨寒，湖中一棹欲归难。白蘋自老东风里，肠断黄昏独倚阑。
题湖山烟雨图 其二,元末明初,刘基,若耶溪上雨声来，秦望山前雾不开。欲渡镜湖寻禹完，苍藤翠木断猿哀。
次韵和王文明绝句漫兴十八首 其一,元末明初,刘基,芙蓉湖上夕阳低，杨柳枝头一鸟栖。独倚阑干看山色，白云飞过若耶溪。
次韵和王文明绝句漫兴十八首 其二,元末明初,刘基,年华如水去堂堂，何处无愁不断肠。天上群仙风雨外，人间明月夜凄凉。
次韵和王文明绝句漫兴十八首 其三,元末明初,刘基,鲜印渊明柳映门，床头酒尽卧空尊。窗风吹破羲皇梦，闲看山云起石根。
次韵和王文明绝句漫兴十八首 其四,元末明初,刘基,竹根草叶垂书带，苔面蜗涎学篆文。坐到博山香烬歇，不知新月出微云。
次韵和王文明绝句漫兴十八首 其五,元末明初,刘基,眼见繁花开满林，即看嫩叶绿成阴。杜鹃啼落西山月，一夜相思万里心。
次韵和王文明绝句漫兴十八首 其六,元末明初,刘基,澹澹轻风冷透衣，冥冥细雨客思归。若为化得辽东鹤，远逐浮云汗漫飞。
次韵和王文明绝句漫兴十八首 其七,元末明初,刘基,天边云气来须女，湖上轻雷起少男。一阵微凉疏雨过，满池莲蕊绿如簪。
次韵和王文明绝句漫兴十八首 其八,元末明初,刘基,风翻竹箨空林响，雨缒蛛丝落蕊悬。长日掩关无客到，一眉山水对婵娟。
次韵和王文明绝句漫兴十八首 其九,元末明初,刘基,江北江南几驿亭，可怜彊半草青青。夜凉月白西湖水，坐看三台上将星。
次韵和王文明绝句漫兴十八首 其十,元末明初,刘基,旧游何处渺烟萝，几度相思梦玉珂。莫向天涯苦回首，野猿木客恣经过。
次韵和王文明绝句漫兴十八首 其十一,元末明初,刘基,东海鲸鲵倒百川，西江波浪阻征船。谁能散发空山里，学取希夷石上眠。
次韵和王文明绝句漫兴十八首 其十二,元末明初,刘基,梦里分明郅广寒，梦回月落斗阑干。碧桃吹尽无人觉，满袖西风涕泗漙。
次韵和王文明绝句漫兴十八首 其十三,元末明初,刘基,晓晴何处一黄鹂，飞上花枝款款啼。独坐小窗歌伐木，偶然怀古忆祈奚。
次韵和王文明绝句漫兴十八首 其十四,元末明初,刘基,钓得槎头缩颈鱼，隔墙有酒贯钱酤。近来酒价如珠玉，独饮千钱不要扶。
次韵和王文明绝句漫兴十八首 其十五,元末明初,刘基,楼头新月斗弓弯，楼外青山对客闲。深夜忽然思往事，梦随孤鹤绕云间。
次韵和王文明绝句漫兴十八首 其十六,元末明初,刘基,一自江淮作战场，城池无处不金汤。辕门须识黄公略，莫与萧娘竞粉妆。
次韵和王文明绝句漫兴十八首 其十七,元末明初,刘基,草庐不枉达官车，长日惟消满架书。睡足北窗清似木，数声残角起城乌。
次韵和王文明绝句漫兴十八首 其十八,元末明初,刘基,故乡蛇豕满柴荆，异域风尘叹此生。至竟迂狂成濩落，可怜天地一浮萍。
题美人书红叶图,元末明初,刘基,红叶随波岂自由，綵毫空复写绸缪。无人解识诗中意，天上尘间总是愁。
送鲍生之闽中,元末明初,刘基,青青芳草夹长堤，漠漠轻烟送马蹄。他日相思建溪上，棠梨花发鹒鸪啼。
题米氏小景二首 其一,元末明初,刘基,陌上春风紫翠重，烟含汀树淡还浓。夜来水涨溪桥断，应是雷霆起蛰龙。
题米氏小景二首 其二,元末明初,刘基,春雾昏昏雨散丝，溪流拍岸小桥危。猿啼鸟叫山鬼出，正是行人肠断时。
题安石蒲葵图,元末明初,刘基,东山导骑出岩阿，能使枯蒲贵绮罗。却恨卞和无禄位，中宵抱玉泪成河。
题沧江独钓图,元末明初,刘基,山绕沧江一钓船，又随斜日下长川。小鱼不食大鱼去，风定远林生白烟。
题二乔图,元末明初,刘基,江上桃花红粉腮，偶然吹入玉堂来。东风日暮和烟雨，多少飘零委绿苔。
题小画,元末明初,刘基,夕阳山下水鳞鳞，一叶轻舟钓白蘋。谩道江湖堪浪迹，荻花风雨更愁人。
题画莱戏呈石末公,元末明初,刘基,列鼎羔羊厌腯肥，园官菜把莫嫌微。年来骑士工隳突，此物人间亦见稀。
汉世祖,元末明初,刘基,白水龙飞绍赤精，鸱枭尽入太官羹。三驱只贷樊崇死，侯印应惭不义名。
凉夜,元末明初,刘基,潇潇凉雨泻檐泷，聒聒鸣蛙似吠庞。惟有露萤怜寂寞，却将光景到书窗。
次韵和石末公二绝 其一,元末明初,刘基,橐里金多嫂自迎，壳中珠满蚌能明。文犀亦有通灵角，天上龙螭尽可撄。
白塔寺,元末明初,刘基,物换星移事巳迷，从来此地惑东西。可怜如镜中天月，独照城乌夜夜啼。
题风中水仙花图,元末明初,刘基,痴妒封家十八姨，不争好恶故相欺。沅湘日暮波涛起，翠荡瑶翻欲渡迟。
绝句漫兴七首 其一,元末明初,刘基,一岁三春好景光，纷纷红紫竞芬芳。芙蓉亦有倾城色，不见东风却拒霜。
绝句漫兴七首 其二,元末明初,刘基,风散萤光夜未分，隔窗凉雨落纷纷。秋衾不与还乡梦，征雁南来独自闻。
绝句漫兴七首 其三,元末明初,刘基,碧瓦凉生月欲流，露蛩枫叶共啼秋。城乌半夜惊飞起，只为离人白尽头。
绝句漫兴七首 其四,元末明初,刘基,多事池边促织儿，声声哀怨旅魂知。干戈满地无机杼，长夜辛勤说与谁。
绝句漫兴七首 其五,元末明初,刘基,伐木丁丁谷响传，楩楠朴樕共成烟。扶桑不是人间树，因见沧溟变稻田。
绝句漫兴七首 其六,元末明初,刘基,愁极每将歌当哭，归来不觉笑成狂。蓬山缥缈鲸鲵外，一夕相思九断肠。
忆昔二首 其一,元末明初,刘基,忆昔上林花发时，黄蜂撩乱蝶参差。如今花落枯枝在，付与秋虫挂网丝。
忆昔二首 其二,元末明初,刘基,忆昔扬州看月华，满城弦管满人家。可怜今夜中秋月，独照寒蛩泣细沙。
呼灯,元末明初,刘基,溽暑蒸人百体柔，中宵挥汗想清秋。西风一夜吹庭树，惊起呼灯问敝裘。
磨石冈作,元末明初,刘基,磨石冈头云湿衣，谢公墩上雨霏霏。西风忽捲残阳出，临水登山忘却归。
夜坐二首 其二,元末明初,刘基,虫响莓苔叶响廊，月光如雪露如霜。铜壶管领催华发，一夜应添百刻长。
送别,元末明初,刘基,送别江头日欲沉，落湳风急鸟归林。秋云恰似人情薄，秋水还同客恨深。
栖乌,元末明初,刘基,归雁将秋入楚天，薄云开月伴愁眠。露寒叶动栖乌起，一叫千声落枕边。
羲和,元末明初,刘基,断梗枯茎付野蒿，冷风凉雨剥征袍。羲和只在嵎夷宿，自是金乌未发毛。
纨扇,元末明初,刘基,树头风露咽玄蝉，锦褥新张竹簟捐。纨扇团团霜雪色，好藏箧笥待明年。
漫成二首 其一,元末明初,刘基,沉水香销金博山，月满楼台深夜寒。瑶琴弦绝不可弹，叶落乌啼寻梦难。
漫成二首 其二,元末明初,刘基,江水如天月如水，落叶萧萧夜风起。一寸愁心千万里，不见行人应未已。
咏史 其二,元末明初,刘基,天与聪明作大君，应天在实岂虚文。重瞳若解行仁义，不枉芒砀五色云。
送金华何生还乡觐省 其一,元末明初,刘基,金华山色翠亭亭，曾驻仙人白玉軿。羡汝结庐松柏里，卧看鸾鹤下青冥。
送金华何生还乡觐省 其二,元末明初,刘基,尚想高人何北山，谈经论道此山间。故家文物依然在，似汝须归玉笋班。
送金华何生还乡觐省 其三,元末明初,刘基,漫漫东风吹绿蘩，行人江上发归轩。想应今夜春山月，华发萧萧正倚门。
送金华何生还乡觐省 其五,元末明初,刘基,送儿出去望儿归，看尽雏鸦弄夕晖。清晓开门儿却到，蟏蛸飞上老莱衣。
春日杂兴 其一,元末明初,刘基,采石矶头春水平，长干桥下暮潮生。谁能载酒寻芳草，杨柳堤边信马行。
春日杂兴 其二,元末明初,刘基,过雨柔桑綟绶新，涵风细麦碧波匀。鸣鸠语燕声相应，又是人间一度春。
春日杂兴 其五,元末明初,刘基,花竞娇娆草竞芳，纵横只是为春忙。夭桃秾李先飘落，不及蔷薇与海棠。
题陈太初画扇 其一,元末明初,刘基,一道沧江隔战尘，白蘋风起浪鳞鳞。新亭满眼神州泪，未识中流击楫人。
题陈太初画扇 其三,元末明初,刘基,水净沙明一叶船，钓丝牵月过长川。五湖何地宜生理，我欲从之问计然。
七月七日,元末明初,刘基,百年佳会几今宵，脉脉相看一水遥。漫道天孙解专巧，却教鸟鹊为成桥。
即景 其一,元末明初,刘基,江城五月冷脩脩，细雨微风拂面愁。汀蓼不知犹是夏，竞开丹粟满枝头。
即景 其二,元末明初,刘基,薄寒轻雨细如丝，风满长川棹去迟。漠漠野田将瞑色，纤纤汀草欲青时。
御柳 其一,元末明初,刘基,御柳青青阴绿池，迎春擢秀不违时。皇恩天地同生育，雨露无私尔最知。
御柳 其二,元末明初,刘基,漫漫春风入舜韶，绿杨舒叶乳莺调。君王不为娱声色，无用辛勤学舞腰。
苕溪皇甫秀才幽居 其一,元末明初,刘基,玄晏先生一草庐，万竿脩竹五事书。日高无客来惊梦，自谓公侯总不如。
苕溪皇甫秀才幽居 其二,元末明初,刘基,天目山前苕水流，野华啼鸟自春秋。沧浪清浊吾何预，坐听松风笑许由。
遣兴,元末明初,刘基,萋萋芳草掩重门，几树斜阳照断魂。坐爱微风起蘋末，月明檐铎语黄昏。
梅花七绝句 其一,元末明初,刘基,风林凋尽碧琅玕，的皪梅花好自看。霜白月明残雪夜，一枝危拂斗杓寒。
梅花七绝句 其二,元末明初,刘基,群山积雪惨晴曦，石裂玄冰万木披。不是孤芳贞不挠，阳和争得上枯枝。
梅花七绝句 其三,元末明初,刘基,紫府仙人萼绿华，暂抛琼苑到天涯。断魂应化为蝴蝶，夜夜归来阿母家。
梅花七绝句 其四,元末明初,刘基,稀疏寒玉小楼东，骨冷魂清五夜风。惟有翠禽怜寂寞，一双相倚月明中。
梅花七绝句 其五,元末明初,刘基,蕊宫仙子愧云鬟，姑射神人薄鍊颜。借问高标谁得似，白头苏武在天山。
梅花七绝句 其六,元末明初,刘基,琼跗玉叶两依依，摇落空山物色微。青女不知幽独意，忍寒犹自妒芳菲。
梅花七绝句 其七,元末明初,刘基,微阳稚绿未能还，四海昆虫总闲关。只有梅花见天意，先将春色到人间。
雪中三首 其一,元末明初,刘基,灶下孤烟郁晓炊，檐前寒鸟啄枯篱。琼瑶满地无行迹，正是袁安独卧时。
雪中三首 其二,元末明初,刘基,一夜雪深一尺余，平明鸟雀噪阶除。移床漫向明窗下，图得清光好照书。
雪中三首 其三,元末明初,刘基,漠漠随风结远埃，轻轻糁地集枯荄。春前有意呈三白，知是阳和次第来。
雪后遣兴,元末明初,刘基,朝寒布谷应时鸣，起向回廊独自行。残雪未消檐影寂，满庭幽草看春生。
绝句二首立春夜闻蛙鸣作 其一,元末明初,刘基,鬼门竹管动轻灰，春色先从地底来。月落江城闻画角，五更残梦一时回。
绝句二首立春夜闻蛙鸣作 其二,元末明初,刘基,轻轻细雪点枯池，袅袅东风拂树枝。春到草根人未觉，夜来先有蛰蛙知。
绝句九首 其一,元末明初,刘基,异乡风景不知春，满地苍苔一病身。睡起无人问幽独，杜鹃声在绿杨津。
绝句九首 其二,元末明初,刘基,花自飘零草自荣，何须惆怅独关情。高轩日永成危坐，隔水风来闻锻声。
绝句九首 其三,元末明初,刘基,雨余烟柳约青丝，风过芹塘澹碧漪。正是愁来无著处，绿阴庭馆暮寒时。
绝句九首 其四,元末明初,刘基,一树秾华半夜风，平明枝上十分空。黄蜂紫蝶纷纷去，留得苍苔藉碎红。
绝句九首 其六,元末明初,刘基,淮水东边旧六朝，琼楼翠馆白云销。于今只有垂杨柳，犹似当时舞细腰。
绝句九首 其九,元末明初,刘基,暖风吹帐日光迟，恰似清和四月时。黄鸟不知人懒起，未明啼上绿杨枝。
半山寺二首 其一,元末明初,刘基,王家废寺旧闻名，荆棘花开鸟自鸣。深夜狐狸穿破冢，佛灯争似鬼灯明。
半山寺二首 其二,元末明初,刘基,妍邪变法事多端，气燄兴妖胆自寒。漫道謟谀堪媚佛，竟将佛作么人看。
绝句漫兴十一首 其一,元末明初,刘基,风光何故恼闲人，我欲乘槎一问津。满地绿阴迷断梦，五更啼鸟不胜春。
绝句漫兴十一首 其二,元末明初,刘基,兔葵燕麦旧人家，曾唱南朝玉树花。寒暑又随风日转，东陵谁种邵平瓜。
绝句漫兴十一首 其四,元末明初,刘基,新莺枝上语如丝，似与羁魂诂所思。不用登楼看草色，白蘋香散巳多时。
绝句漫兴十一首 其五,元末明初,刘基,相思举目万重云，燕去鸿来杳不闻。漫说黄金能得士，只今谁是望诸君。
绝句漫兴十一首 其八,元末明初,刘基,池面新荷贴小钱，荷心点点露珠圆。开花结子应堪待，乱荇空萍正可怜。
绝句漫兴十一首 其九,元末明初,刘基,袅袅江风转白蘋，轻花乱蕊看成尘。谁能爇取生犀角，采石矶头照水神。
绝句漫兴十一首 其十,元末明初,刘基,日落群山返照余，槐阴梦觉夕阳初。夜闲不畏更筹短，收取流萤映读书。
绝句漫兴十一首 其十一,元末明初,刘基,白鹭洲边白鹭鸶，一双相对立䙰褷。日斜隔水分明见，不分人间有别离。
漫成三首 其二,元末明初,刘基,瞿塘怒水激天风，回首童颜变老翁。落日长年鸣橹过，白鸥飞出浪花中。
不雨遣闷二首 其一,元末明初,刘基,朝霞不作黄昏雨，暝霭徒为白昼风。日上高林啼布谷，声声只在短墙东。
雨余,元末明初,刘基,枯池得雨闹群蛙，蜿蟺含浆总有家。为爱微凉宜晓梦，不知晴日满庭沙。
无题绝句二首 其一,元末明初,刘基,花自飘零水自流，无情有恨月如钩。十年一枕三更梦，嬴得风烟满地愁。
无题绝句二首 其二,元末明初,刘基,后夜蛾眉约浅黄，河边犹翳玉绳光。不知何处藤萝上，全见姮娥一面妆。
晚兴,元末明初,刘基,腐草余光灭又明，微风不起夕凉生。绝怜一饷池塘雨，只得青蛙半夜声。
睡起,元末明初,刘基,浓绿当轩日上迟，病身只与睡相宜。觉来却怪庄周蝶，绕尽残枝过别枝。
喜雨寄夏允中五绝 其一,元末明初,刘基,好雨知时五月零，豆苗瓜蔓一时青。老夫亦起中庭立，两眼看一似醉醒。
喜雨寄夏允中五绝 其二,元末明初,刘基,隐隐轻雷不起风，濛濛密雨遍长空。枯根发秀新茎长，小草那知造化功。
喜雨寄夏允中五绝 其三,元末明初,刘基,涣汗如蒸被体流，日高强起倦梳头。多情一夜千山雨，消尽人间万斛愁。
喜雨寄夏允中五绝 其四,元末明初,刘基,水鹳长嗥应九陵，山云处处上如蒸。定知谷鲋从今后，不向西江乞斗升。
喜雨寄夏允中五绝 其五,元末明初,刘基,江暗天低雨脚垂，屋鸣檐泻入枯池。却怜似镜新荷叶，不见鱼跳鹭浴时。
无题,元末明初,刘基,槐映高楼柳映墀，风来唯有鹊先知。长应别殿黄昏后，记得金富妒宠时。
将晓,元末明初,刘基,月落窗余白练光，满天清露结为霜。东风可是无情思，吹出新杨一树黄。
江行杂诗九首 其一,元末明初,刘基,采石江头山插天，江泉激石鸣湘弦。十年战血污江水，水中鬼神应醉眠。
江行杂诗九首 其二,元末明初,刘基,二生矶上星满滩，白烟如雪浮林端。水妃夜解玉佩去，清泪滴成红木难。
江行杂诗九首 其三,元末明初,刘基,马当之山中江中，其下乃是冯夷宫。良宵月出江水底，行人喜甚天无风。
江行杂诗九首 其四,元末明初,刘基,九龙山西西日沉，江云压地生层阴。汀洲无人蕾叶响，咆虎一声风满林。
江行杂诗九首 其五,元末明初,刘基,皖口孤城江水傍，城上犹有愁云黄。豺狼魑魅相食尽，忠魂白日长垂光。
江行杂诗九首 其六,元末明初,刘基,桑落洲边春草生，宜城九酝空传名。百年世事同醉梦，愁听野猿啼到明。
江行杂诗九首 其七,元末明初,刘基,江盘峡束当彭浪，孤山如聿江中央。坤灵不放厚地裂，应有潮汐通扶桑。
江行杂诗九首 其八,元末明初,刘基,长江水浊湖水清，石钟涛击鲸鱼鸣。山头出云山下雨，杨澜左蠡何时平。
江行杂诗九首 其九,元末明初,刘基,江州太守文儒宗，骂贼就死真从容。天翻地覆元气在，斯人万古其犹龙。
钟山作十二首 其一,元末明初,刘基,紫桂吹香媚小山，月华的皪满林间。坐来凉气生虚室，知是山云作雨还。
钟山作十二首 其二,元末明初,刘基,松露滴阶星在天，草虫相吊响如弦。宝公塔上西风急，半夜林鸦不得眠。
钟山作十二首 其三,元末明初,刘基,九月江南叶未黄，空山松柏夜深凉。玄蝉且莫催徂景，留取幽兰作晚香。
钟山作十二首 其四,元末明初,刘基,玄武湖中草自秋，石头城下水长流。繁华过眼成今古，更与牛羊竞一丘。
钟山作十二首 其五,元末明初,刘基,春去秋来荣复衰，花残叶落总堪悲。谁能句曲山中去，乞取茅君一虎骑。
钟山作十二首 其六,元末明初,刘基,北斗阑干夜未央，钟残虚牖出天香。佛灯相对坐宵寂，坠露满林生白光。
钟山作十二首 其七,元末明初,刘基,一炷清香一卷经，世间无事是山僧。何须更卓飞空钖，长使时人恨不能。
钟山作十二首 其八,元末明初,刘基,月落山空雾未开，风生咆虎响如雷。树头惊鹊相呼起，欲下还飞一百回。
钟山作十二首 其十,元末明初,刘基,策杖登山信早凉，山花涧草总能香。扪萝抱水归来倦，不扫苍苔卧石床。
钟山作十二首 其十一,元末明初,刘基,袅袅西风散白蘋，冥冥落日起黄尘。青娥不分秋容寂，故染枫林似老人。
钟山作十二首 其十二,元末明初,刘基,槁叶含风弹夜弦，蟪蛄凄唳荅寒蝉。鸡鸣埭上繁华子，莫向秋霜惜盛年。
题画鱼二首 其二,元末明初,刘基,九罭无人咏鳟鲂，河坟有客叹牂羊。不知生意能多少，争得鲲鲕满尺长。
无题三首 其一,元末明初,刘基,一片浮云万里心，海波无底未为深。虞渊险迫羲和疾，空使傍人诧邓林。
无题三首 其二,元末明初,刘基,玉树沉沉结夜愁，金陵蔓草没荒丘。谁言锦缆江都去，不见金陵蔓草秋。
无题三首 其三,元末明初,刘基,黄鹄高飞云路遐，野凫谋食但泥沙。山中樗栎年年在，看尽西风木槿花。
题墨菊,元末明初,刘基,粲粲金英美可餐，九秋风露与清寒。墨君莫妒夫然色，终遣灵均怨子兰。
过闽关九首 其二,元末明初,刘基,峻岭如弓驿路赊，清溪一带抱山斜。高秋八月崇安道，时见棠梨三两花。
过闽关九首 其四,元末明初,刘基,驿路高低度岭关，兜离人语杂夷蛮。江花巧似驼茸白，山果浑如码碯般。
过闽关九首 其五,元末明初,刘基,饭淅香琼酒潋霞，驿亭到处只如家。征夫但恐咨询阙，莫向天涯怨路赊。
过闽关九首 其七,元末明初,刘基,道上黄埃扑马鞍，汗流如水透中单。忽惊疏雨林梢过，急换罗衣更怯寒。
过闽关九首 其八,元末明初,刘基,剑水悠悠南去深，黄茅苦竹自成林。日烘溪雾生秋瘴，风搅山霏作昼阴。
过闽关九首 其九,元末明初,刘基,岭上高秋生火云，往雷送雨忽纷纷。鹧鸪更叫空山里，纵是无愁亦厌闻。
题画红梅,元末明初,刘基,水晶宫里王真妃，宴罢瑶台步月归。行到赤城天未晓，冷霞飞上绿珠衣。
题扇面牡丹花,元末明初,刘基,沉香亭畔月华流，掌上孤鸾镜里愁。舞罢春风却回首，六宫红粉总包羞。
题扇面荷花,元末明初,刘基,玉井芙蓉红粉腮，何人移向月中栽。高轩忽漫看图画，疑是昭阳晓镜开。
题水墨海棠鹦鹉,元末明初,刘基,陇山鹦鹉白霓衣，欲语谁听只自知。漫漫东风吹不起，海棠花上立多时。
拜曹娥庙,元末明初,刘基,曹江源自舜江来，抱父悲同泣旻哀，纵使乾坤灰劫火，娥心一点不成埃。
河传　 江上作,元末明初,刘基,江上风过水生纹，烟里斜阳半曛。雨声不堪客耳闻，纷纷，梦魂迷断云。梦断天涯归路杳，天欲晓，残月窥窗小。木兰舟，芦苇秋，汀洲，藕花相伴愁。
满庭芳　 咏荷花,元末明初,刘基,杨柳烟销，梨花云散，瑶台别是风光。翠霞深处，谁舞白霓裳？三十六宫向晓，凤绡拥、红粉成行。珠帘外，风翻瑞葆，惊起紫鸳鸯。含情，空怅望，衾寒鄂渚，佩冷潇湘。怨凌波尘袜，不度银潢。只恐青娥娇妒，相将见、苇白芹黄。凄凉也，一天坠露，明月在池塘。
玲珑四犯　 台州作,元末明初,刘基,白露点珠，明河生浪，秋光看又一半。翠衾知夜永，清梦冷孤馆。南楼数声过雁，西池桂花零乱。岁序如何，江山若此，赢得鬓霜满。伤心谩回愁眼，见蛩吟蔓草，萤度荒疃。泪随黄叶下，事逐浮云散。沧波滚滚东流去，问谁是、登楼王粲。菊绽篱边，赋归来恐晚。
江神子,元末明初,刘基,霏霏轻雨弄秋光，野烟苍，晚风扬。征雁将愁，分付与寒螀。窗外声声啼到晓，人不寐，夜何长。沧江波浪去茫茫，莫思量，使心伤。篱外黄花，只作旧时香。歌罢归来深对酒，今古事，总凄凉。
浪淘沙 秋感,元末明初,刘基,江上晚来风，烟蔼濛濛，白蘋吹尽到丹枫。流水落霞衰草外，离恨无穷。极目楚云东，愁见归鸿，拒霜相倚夕阳中。露重月寒芳意歇，知为谁红。
浪淘沙 感事,元末明初,刘基,天际草离离，鸿雁南归，冷烟凝恨锁斜晖。胡蝶不知身是梦，飞上寒枝。惆怅倚阑时，总是伤悲，绝怜红叶似芳菲。清露自凋枫自落，没个人知。
淡黄柳　 台城秋夜,元末明初,刘基,江城夜寂，何处吹羌笛。城上月高风淅淅，翻动林梢败叶，一片琅玕下空碧。倦游客，乡关暮云隔。谩回首，盼归翼，想柴门、流水依然在。白发参军，青衫司马，休向天涯泪滴。
调笑令四首 其一,元末明初,刘基,秋雨，秋雨，窗外白杨自语。梦回月在空廊，灯影朦胧夜凉。凉夜，凉夜，露冷芙蓉花谢。
调笑令四首 其二,元末明初,刘基,沙燕，沙燕，别去几时重见。汀洲芳草纤纤，细雨微风捲帘。帘捲，帘捲，人与碧梧俱晚。
调笑令四首 其三,元末明初,刘基,白露，白露，点我庭前芳树。树中有个栖鸦，啼到银蟾影斜。斜影，斜影，照见罗帏梦冷。
调笑令四首 其四,元末明初,刘基,红树，红树，妆点天涯秋暮。淡烟衰草黄昏，露冷啼螀断魂。魂断，魂断，明日玉台霜满。
菩萨蛮　 越城晚眺,元末明初,刘基,西风吹散云头雨，斜阳却照天边树。树色荡湖波，波光艳绮罗。征鸿何处起，点点残霞里。月上海门山，山河莽苍间。
渔家傲,元末明初,刘基,江上秋来惟有雨，江城九月犹炎暑。泉涌中庭苔上柱。深闭户，莎鸡露泣寒螀语。征戌诛求空轴杼，千村万落无砧杵。玉帐悠悠闲白羽。愁正聚，乱鸦啼破楼头鼓。
小重山,元末明初,刘基,城上高楼接海霞，疏林藏不尽、欲栖鸦。回廊曲槛别人家，征鸿外，风冷夕阳斜。灯暗鼓三挝。望中烟隐树、月笼沙。白云如梦绕天涯。梧桐雨，和泪滴寒莎。
虞美人 有感,元末明初,刘基,秋来日日烟含雨，不肯收残暑。小桃错认是春回，尽把枝头红绿、向人开。白云流水青山远，门掩苍苔晚。草间蜂蝶未须忙，后夜云英和月、结成霜。
喜迁莺　 残夜,元末明初,刘基,画角断，篆杳清，斜月淡疏棂。露寒霜冷鹊频惊，归梦不曾成。湖上数声沙鸟，河汉渐低木杪。起看北斗待天明，云白日华生。
水龙吟　 次韵和陈均从吹箫曲,元末明初,刘基,秦台人去无踪，空余绿树连天表。瑶京路远，缑山夜永，离愁萦绕。露咽玄蝉，霜栖白鹤，月寒烟袅。想孤鸾舞罢，碧桃花尽，长是怨多欢少。梦里軿车过处，见苍梧、九峰青小。脩篁染泪，沧江流恨，年年不了。广莫风悲，昭华玉冷，声沉云杪，又扶桑、日上靡蓱光散，蓬池春晓。
长相思 晚兴,元末明初,刘基,晚风清，晚云轻，雨意将成又不成，断霞天际明。旧恨盈，新恨生，立到楼头河汉倾，无人知此情。
踏莎行,元末明初,刘基,瓶水知秋，池荷怨晚，有人楼上吹清管。月明夜寂却堪听，可怜刚被风惊断。楚泽吟悲，槐根梦短，江山处处伤愁眼。欲凭青鸟寄殷勤，波涛无地蓬莱远。
江神子,元末明初,刘基,西风吹树簟凉初，露如珠，月如梳。鸿雁无情，不带半行书。谩倚阑干成小立，人老也，倩谁扶。中庭梧叶待霜疏，有栖乌，夜相呼。门外一池寒水，落芙蕖。为问闲愁还几许，多似草，不胜锄。
青杏儿,元末明初,刘基,独自倚阑干，西风起，玉宇清寒。夜深月转长河曲，疏萤度竹，啼螀依草，凉露漙漙。莫把素琴弹，冰弦上，商冷宫残。万牛不挽东流水，悠悠碧落，茫茫云海，叠叠忧端。
摸鱼儿　 伤春,元末明初,刘基,问春光，尚余几许，伤心前夜风雨。夭桃艳杏都吹尽，兰茝变成荒楚。春欲去，但渺渺青烟，白水迷津渚。多情杜宇，有恨血滋宵，哀音破晓，千叫一延伫。蓬莱路，还是鲸涛间阻，神仙缥缈何处？琼楼玉殿深留景，不见下方尘土。谁最苦？瞑色滞、双飞燕子归无主。那堪诉与。又暗壁残灯，重门转漏，呜咽梦中语。
虞美人,元末明初,刘基,桃花半折胭脂蕊，莺语东风里。坐来檐日转墙阴，时见黄蜂带粉出花心。长烟不散萋萋草，人与春俱老。知人老去愿春迟，无柰满庭风絮促春归。
沁园春,元末明初,刘基,白芷生香，绿萍抽叶，还是清明。有残丝绊雨，危芳怯露；梨云困蝶，絮雪迷莺。发短心长，时殊事异，睹物如何不动情。愁来也，怕东风无赖，鶗鴂先鸣。莫思身外虚名，绵绵荒田草树平。任龙蛇歌怨，桑榆烟尽，山枯石死，毕竟何成？富贵浮云，穷通定命，守分安常百虑轻。和谁说，又鸦栖高柳，月照层城。
惜分飞,元末明初,刘基,蝶醉蜂迷莺不语，门掩一庭花雨。春事无多许，野云江树谁为主。纵有垂杨千万缕，难绾教春莫去。愁到伤心处，数声杜宇青山暮。
忆秦娥　 次石末公韵,元末明初,刘基,阳春月，蜂喧蝶竞芳菲节。芳菲节，风狂雨横，魂消心折。凤凰台上箫声绝，长洲苑里光阴别。光阴别，有人愁叹，泪珠成血。
蓦山溪　 晚春,元末明初,刘基,清明过了，帘幕余寒浅。芳树不胜风，任流水、飘红去远。烟昏雨暝，天睹海云低；莺意懒，蝶魂销，花尽成秋苑。游丝落絮，特地相萦绊。无计网春晖，漫赢得、遮人望眼。登高凝睇，欲寄一封书；鸿路阻，豹关深，日暮空肠断。
忆秦娥,元末明初,刘基,春雨歇，庭花撩乱飘红雪。飘红雪，一川芳草，数声鶗鴂。长烟渺渺青冥阔，江湖波浪行人绝。行人绝，云山迢递，梦魂飞越。
念奴娇　 咏蛙,元末明初,刘基,池塘过雨，有许多蛙黾，为谁彊聒。乍寂还喧如聚讼，覼缕宫商争发。呕哑蛮歌，兜离鞮唱，颊齿相敲龁。可人幽梦，惊回天水空阔。最好白石清泉，被渠翻倒，作蹄涔丘垤。蚯蚓蝼蛄无智识，相趁草根嘈囋。坐井持颐，当车怒目，几欲吞明月。子阳安在，至今莫辨优劣。
八声甘州　 咏蛙,元末明初,刘基,问青蛙、有底不平鸣，真个为公私？向污泥曳足，蹄涔接腋，缺甃持颐。断续仪同歌吹，羹沸绿萍池。钟鼓难成响，而况埙篪。曾记江湖烟雨，被枕边欢噪，刺耳如锥。拥轻衾孤坐，愁到晓鸡时。道巴猿声声是泪，细看来、不似此声悲。应知得，洒灰著令，千载无疑。
倦寻芳慢　 咏雨,元末明初,刘基,翠霞映日，柱础生云，衣袂先冷。石燕飞时，天与乱山俱暝。稍见如丝随风细，渐看密洒沧江迥。倚阑干，恁昏昏过了，清和光景。小楼外、榴花间竹，可恨红英，飘坠苔径。雾罩阳台，悽恻梦魂难醒。阶下决明忧烂死，草根得意惟蛙黾。正萧条，又沉沉戍鼓，夜凉人静。
渡江云　 初夏即景,元末明初,刘基,麦秋晨气润，嫩凉院落，细雨乍晴时。定巢新燕子，睡起雕梁，对立整乌衣。庭空昼寂，但尽日、帘幕低垂。归去来、不堪重赋，两鬓漫成丝。伤悲，斜阳难系，逝水无回，想佳期应未。愁正浓、如何消遣，惟有心知。瑶琴调苦弦先绝，任冷落、玉轸金徽。凝望处、啼鸦飞上高枝。
阮郎归,元末明初,刘基,晓寒杨柳绿如濡。园林新雨余。紫苔成晕上阶除。日高庭院。
满江红,元末明初,刘基,客。鲸鲵起，沧溟拆。藩篱外，生仇敌。帐高门、广厦鹿场麋迹。大泽犹缠蛇豕气，旸乌未放乾坤白。细看来、还自有青山，长如昔。
阮郎归　 题画扇,元末明初,刘基,白蘋风起夕阳微，小舟冲浪归。江潮却落钓鱼矶，天寒红叶飞。彭泽菊，首阳薇，不知今是非。山林朝市事相违，紫芝彊肉肥。
怨王孙,元末明初,刘基,漏悄人静，星稀云淡。烟柳成眠，露莲半颔。何处月色飞来，满楼台。微风入袂仍吹领，愁都醒，好个清凉境。红尘自迥，河汉应有仙槎，待还家。
鹧鸪天　 题梅花图,元末明初,刘基,玉骨冰肌萼绿华，骑龙飞下太清家。衣飘碧落星芒动，佩拂玄冥月影斜。江水阔，岭云奢，香魂散作岁寒葩。画图惊见春风面，陟觉精神冷不邪。
醉花阴　 夏日,元末明初,刘基,溽暑炊人肌骨软，梦绕南柯远。惊起却依然，碧树连天，风雨溪山晚。人闲巳自成疏懒，事往谁能挽。去去紫芝翁，白石清泉，日夜青苔满。
满庭芳　 二月十一日寿石末公,元末明初,刘基,岳气钟嵩，星精降昴，五云光映麟书。绿明红媚，风暖日长初？金翿斜开洞府，群仙拥、翠佩琼裾。收拾尽，乾坤清淑，为瑞在扶舆。文韬，兼武略，南阳诸葛，东海穰苴。有貔虎龙蛇，深护储胥。制胜不妨谈笑，莺声里、旗影徐徐。行看取，非熊应兆，沙路辗高车。
醉花阴,元末明初,刘基,楼外斜阳低半树，虽好难留住。树里有鸣蝉，似诉中情，哽咽风前语。碧云不见蓬莱路，青鸟今何处。莫更倚阑干，愁上心头，无计推他去。
如梦令　 题画,元末明初,刘基,草际斜阳红委，林表晴岚绿靡。何许一渔舟，摇动半江秋水。风起，风起，擢入白蘋花里。
南乡子　 八咏楼作,元末明初,刘基,鸣雨过庭除，病骨崚嶒不自扶。强倚阑干成小立，萧疏，立困依然作宰予。惊觉失华胥，楼外青山落照余。谁似庄周能化蝶，蘧蘧，心上闲愁一点无。
踏莎行,元末明初,刘基,冷雨笼晨，凄风催晚，杜鹃哀怨黄莺懒。蛛丝柳絮总轻狂，可怜春去无人管。碧草连天，青山遮眼，侧身四望肠千断。愁如溪水暂时平，雨声一夜依然满。
摸鱼儿　 金陵秋夜,元末明初,刘基,正凄凉，月明孤馆，那堪征雁嘹唳。不知衰鬓能多少，还共柳丝同脆。朱户闭，有瑟瑟萧萧，落叶鸣莎砌。断魂不系，又何必殷勤，啼螀络纬，相伴夜迢递。樵渔事，天也和人较计，虚名枉误身世？流年衮衮长江逝，回首碧云无际。空引睇？但满眼、芙蓉黄菊伤心丽。风吹露洗。寂寞旧南朝，凭阑怀古，零泪在衣袂。
点绛唇,元末明初,刘基,云淡秋霄，夜寒月过轩窗囧。雁声相应。人语长廊静。欲寄离情，梦短天涯永。休临镜，舞鸾孤影，怕见菱花冷。
更漏子　 咏雁,元末明初,刘基,塞门云，湘浦树，毕竟故乡何处。枫叶渚，蓼花矶，水深矰缴稀。蓬莱阙，扶桑岛，极日茫茫烟草。芦荻老，稻粱空，月明江上风。
怨王孙,元末明初,刘基,翠被夜冷，碧梧风劲。蛩语将阑，鸦栖不定。开户月在枝头，恰如钩。烟波缥缈瑶台路，人何处，黄叶连天雨。梦魂此际，绕尽越水吴山，白云间。
谒金门,元末明初,刘基,风袅袅，吹线一庭秋草。天际夕阳无限好，断肠芳树老。尘世茫茫难料，有酒便须倾倒。落叶满阶从不扫，醒来新月皎。
鹧鸪天　 冬煖,元末明初,刘基,窗外群蛙久不鸣，夜来忽听满池声。客心且喜逢冬暖，天意犹当放晚晴。尘劳事，莫关情，清风皓月共忘形。夭桃应妒芙蓉色，故发鲜花照眼明。
蓦山溪,元末明初,刘基,檐铃风过，昵昵闺中语。月上海东峰，冷光浸、澄清玉宇。幽人此际，轻步绕回廊；蛙鸣沼，鸦翻树，露滴松梢雨。芦花粗老，也学杨花絮。衮衮趁流尘，半沾泥、半飘陌路。不须看觑，且自买芳尊；巴觎曲，婆娑舞，醉饮朝还暮。
长相思,元末明初,刘基,霜华清，月华清，清逼衾裯冷似冰，那堪砧杵声。鸡巳鸣，钟又鸣，天若于人还有情，如何不肯明。
长相思,元末明初,刘基,雁南归，人未归，寒信先来家信迟，容颜只镜知。晓风微，晓星稀，正是愁阑欲睡时，邻鸡莫要啼。
忆秦娥,元末明初,刘基,风淅淅，月明何处吹长笛。吹长笛，拂云来雁，连天芦荻。繁华过眼成今昔，沧波浩渺空潮汐。空潮汐，淡烟衰草，六朝陈迹。
苏幕遮,元末明初,刘基,白云山，红叶树，阅尽兴亡、一似朝还暮。多事夕阳芳草渡，潮落潮生，还送人来去。阮公途，杨子路，九折羊肠，曾把车轮误。记得寒芜嘶马处，翠管银筝，夜夜歌楼曙。
蝶恋花　 蒋山寺十月桃花,元末明初,刘基,度朔移来天上种，绛蕊丹跗，王母亲曾弄。青女素娥为侍从，婵娟独擅三千宠。回首欢娱谁与共，荒草残烟，冷落秦源洞。阆苑风高迷彩凤，断魂飞入韩凭梦。
踏莎行,元末明初,刘基,雨过山明，烟生川媚，佳人初把罗衫试。玉骢嘶入柳阴中，濛濛淡日蒸花气。帘幕低垂，阑干独倚，一池春浪鱼鳞起。暮寒寂寞掩重门，怕人问道归期未。
隔浦莲,元末明初,刘基,朱帘不捲昼雨，弱柳愁千缕。事与孤鸿去，空相忆，同谁语。云水迷翠羽，人何许，玉佩沉湘浦。悄凝伫，春风到处，白蘋香满洲渚。泪篁自老，目尽野田平楚。未用天涯怅间阻，回顾，斜阳犹在高树。
生查子　 惜花,元末明初,刘基,东风为爱花，著意吹原野。秾艳正堪怜，何忍轻吹谢。闷损玉楼人，独立花枝下。微睇欲双蛾，红泪和花洒。
江神子,元末明初,刘基,春晴杨柳郁金丝，有黄鹂，在高枝。正是佳人，无语倚阑时。不理云鬟寻断梦，消瘦损，雪肤肌。海棠飘玉燕交飞，草芳菲，水沦漪。怕见轻蜂，小尾扑香归。满镜容颜凭酒染，还惨淡，对斜晖。
满江红,元末明初,刘基,风淡寒轻，又还是、清明时节。几处处、莓苔铺绣，碎红堆缬。满树绿阴堪止渴，漫山黄雾松花发。背画阑、独立检韶华，闻啼鴂。怀往事，空凄切；思不断，肠千结。想繁华一瞬，夕阳明灭。玄武湖边杨柳月，鸡鸣埭上棠梨雪。到如今、何处觅遗踪，泉声咽。
江神子,元末明初,刘基,丝丝纤雨织黄昏，掩衡门，黯消魂。赢得满头华发，照乾坤。天上神仙三岛外，空虎豹，守重阍。河林落日隐昆仑，望中原，杳漫漫。白苇青蒿，无处著啼猿。凤去不来箫管咽，心里事，共谁论。
长相思,元末明初,刘基,桃花开，李花开，小白长红越女腮，春风巧剪裁。蜂徘徊，蝶徘徊，饮遍清香未肯回，莫教飘绿苔。
忆王孙十二首　 其一 集句,元末明初,刘基,花明柳暗绕天愁。赵女乘春上画楼。楼上黄昏欲望休。月如钩。槛外长江空自流。
忆王孙十二首　 其二 集句,元末明初,刘基,乱山凝黛色高低。江雨霏霏江草齐。三户无人自乌啼。绿杨堤。笑杀山翁醉似泥。
忆王孙十二首　 其三 集句,元末明初,刘基,远书归梦两悠悠。闲倚南窗尽日愁。手捲虾须上玉钩。泪难收。红叶相随何处流。
忆王孙十二首　 其四 集句,元末明初,刘基,卢家少妇郁金堂。日日春光斗日光。勾引花核笑凭墙。映垂杨。不是愁人亦断肠。
忆王孙十二首　 其五 集句,元末明初,刘基,当时我醉美人家。肯信流年鬓有华。海燕西飞白日斜。对残花。莫怨春风当自嗟。
忆王孙十二首　 其六 集句,元末明初,刘基,情愁无意整花钿。万事伤心在目前。锦瑟无端五十弦。月明天。绣被焚香独自眠。
忆王孙十二首　 其七 集句,元末明初,刘基,湿云如梦雨如尘。客舍青青柳色新。一片花飞减却春。劝行人。莫向天涯金绕身。
忆王孙十二首　 其八 集句,元末明初,刘基,郎心如妾妾如郎。一度相思一断肠。尘满金炉不炷香。向斜阳。离恨空随江水长。
忆王孙十二首　 其九 集句,元末明初,刘基,为谁零落为谁开。小白长红越女腮。渐老逢春能几回。看花回。一日须倾三百杯。
忆王孙十二首　 其十 集句,元末明初,刘基,水纹如谷燕差池。斜日悠扬在柳丝。故国平居有所思。倚阑时。却是同袍不得知。
忆王孙十二首　 其十一 集句,元末明初,刘基,郁金苏合及都梁。不是金炉旧日香。懒对菱花晕晓妆。细思量。欲话因绿恐断肠。
忆王孙十二首　 其十二 集句,元末明初,刘基,满庭芳草易黄昏。摘索花枝料峭寒。坐见新池落旧痕。忆王孙。深院无人独倚门。
浣溪沙　 集句,元末明初,刘基,花压阑干春昼长，碧楼红树倚斜阳。入门惟觉一庭香。绝壁过云开锦绣，冰丝弹月梦清凉。鸾歌凤舞断人肠。
浣溪沙　 集句,元末明初,刘基,沙渚烟销翠羽空，楚歌重叠怨兰丛。树头树底觅残红。三百年间同晓梦，几家台榭凤城东。露桃犹自笑春风。
青玉案　 春思,元末明初,刘基,昨朝出日今朝雨，望不见、愁来路。径滑泥深妨纵步，美人何处，花谢谁为主。离弦不系鸣筝柱，但满眼相思泪如缕。关塞迢迢音信阻，千重云水，万重烟树，心逐征鸿去。
长相思,元末明初,刘基,烟茫茫，草茫茫，人去人来来去忙，沧江空夕阳。凫飞翔，雁飞翔，天路冥冥川路长，月明芦苇凉。
生查子　 集句,元末明初,刘基,他乡别故人，拭泪攀杨柳。此物最相思，皎皎当窗牗。留取作秋香，出入君怀袖。万里故园心，天地同长久。
生查子　 集句,元末明初,刘基,青山欲暮时，暝色生寒树。不那客愁多，复送王孙去。涧户寂无人，暗谷疑风雨。耿耿夜何长，月落闻津鼓。
生查子　 集句,元末明初,刘基,开帘满地花，风起春城暮。悲妾似花身，暂向花间语。落叶不归林，惊鸟从横去。独立傍银床，点点回塘雨。
生查子　 集句,元末明初,刘基,春风能几时，柳色看犹浅。胡蝶梦中飞，迹与孤云远。明月照花枝，入夜愁难遣。形影自相怜，不及衔泥燕。
生查子　 集句,元末明初,刘基,新年旧燕归，似与羁魂语。不见帐中人，空见相思树。水上觅红县，片片随风去。薄暮欲如何，背泣西窗雨。
生查子　 集句,元末明初,刘基,思君君未归，向夕千愁起。两泪忽成行，滴滴空阶里。垂柳覆金堤，蕙草生闲地。少壮莫轻年，白日如流水。
生查子　 集句,元末明初,刘基,愁多梦不成，坐对银釭晓。轻袖拂花妆，惊起双栖鸟。出户独彷徨，烟里看鸿小。日下四山阴，转转伤怀抱。
浣溪沙　 即景,元末明初,刘基,语燕鸣鸠白昼长，黄蜂紫蝶草花香。沧江依旧绕斜阳。泛水浮萍随处满，舞风轻絮霎时狂。清和院宇麦秋凉。
青门引　 晚春,元末明初,刘基,数点松梢雨，还被晚风吹住。兔葵燕麦几家春，残花断柳，难记旧游处。斜阳满目空凝伫，鬓影三千缕。是他枝上，蜂蝶纷纷，带取韶华去。
渔父词五首 其一,元末明初,刘基,采石矶头煮酒香，长干桥畔柳阴凉。歌欸乃，濯沧浪，来往烟波送夕阳。
渔父词五首 其二,元末明初,刘基,白鹭洲边好月明，赏心亭下暮潮平。红米饭，紫莼羹，自是无愁过一生。
渔父词五首 其三,元末明初,刘基,江花江草雨悠悠，随意东西懒即休。黄犬恨，绿珠愁，定应不上钓鱼舟。
渔父词五首 其四,元末明初,刘基,钓得鳊鱼不卖钱，瓷瓯引满看青天。芳树下，夕阳边，睡觉芦花雪满船。
渔父词五首 其五,元末明初,刘基,朝辞蓼渚暮芦江，自有沙鸥伴醉翁。尘世里，一浮萍，不著羊裘动客星。
贺新郎　 愁思,元末明初,刘基,碧秀天涯草。怨王孙、雕轮去远，王骢嘶老。风雨余春无寻处，絮乱花飞梦杳。断魂与、行云萦绕。赤水珠沉迷象罔，暗尘深、不见长安道。今夜月，为谁好。他乡事事伤怀抱。更那堪、荒烟暝霭，晚虹斜照。千里关山劳回首，苔径残残红未扫。又恐怕、梧桐秋早。王母宫中青鸟使，想归来、巳近蓬莱岛。竹叶酒，且倾倒。
如梦令,元末明初,刘基,莺啄垂圆黄透，蜂抱碎芳红皱。睡起北窗风，浓绿满庭如酒。回首，回首，想见那人消瘦。
眼儿媚,元末明初,刘基,芳草帘栊夕阳红，莺语绿阴中。王孙何处，碧云千里，青鸟无踪。玉笙吹落天边月，离恨满西风。忍将清泪，化为零雨，滴在兰丛。
虞美人,元末明初,刘基,红榴花下宜男草，色与人俱好。佳人重色爱新花，只恐东风渐急、夕阳斜。岂知浮艳难长久，看见花枝瘦。琐窗晨启怨花空，不觉玉颜憔悴、减春红。
玉漏迟　 初夏,元末明初,刘基,海榴花似火，看看又见，麦秋时候。枝上鸣蜩，断续一庭金奏。翠沼风漪未定，看叶底、明珠圆溜。苔径黝，虾须挂处，有人消瘦。缅想那日欢娱，是鸿雁来初，芙蓉开后。蔓草青芜，但觉暗愁依旧。欲把相思寄与，雾烟惨、不堪回首。凝望久，寒鸦自啼疏柳。
踏莎行,元末明初,刘基,破暖轻风，做寒细雨，冥冥飞过空江去。客中无物可消愁，绿阴满院黄莺语。琴断朱弦，香销翠缕，连天碧草人何处。欲乘斜日望长安，伤心烟浪迷南浦。
菩萨蛮七首　 其一 集句,元末明初,刘基,洞房昨夜秋风起。江清露白芙蓉死。岂是远行时。与君生别离。千山鸟飞绝。隆想弥年月。思妇夜鸣砧。君听空外音。
菩萨蛮七首　 其二 集句,元末明初,刘基,东风吹绿瀛洲草。去年人到今年老。老去愿春迟。凋伤感所思。攀枝长太息。倚树疑无力。正是忆山时。愁容镜独知。
菩萨蛮七首　 其三 集句,元末明初,刘基,文窗绣户垂罗幕。江南绿水通朱阁。花髻玉珑璁。单衫杏子红。高楼悲独守。日色浓于酒。不敢怨春风。屏帏向月空。
菩萨蛮七首　 其四 集句,元末明初,刘基,珠帘暮捲西山雨。离魂不散烟郊树。暝色赴春愁。行藏独倚楼。王绳回断绝。卧见云间月。悄悄夜寒生。月高风满城。
菩萨蛮七首　 其五 集句,元末明初,刘基,东城江水西飞燕。黄姑织女时相见。见少别离多。浮生能几何。梧桐相待老。常恐秋风早。万恨在蛾眉。傍人那得知。
菩萨蛮七首　 其六 集句,元末明初,刘基,东边日出西边雨。孤帆夜发潇湘渚。雨浪细无声。烟斜月转明。清猿不可听。枫落吴江冷。更欲向芳洲。水深难急流。
菩萨蛮七首　 其七 集句,元末明初,刘基,孤云目断苍梧野。无边落木萧萧下。兹岁巳蹉跎。其如芳草何。玉阶生白露。病骨伤幽素。梦好更寻难。相思锦帐寒。
浣溪沙　 即景,元末明初,刘基,云压斜晖照树黄，风生水榭绿阴凉。渴蛙得雨闹池塘。红焰射人榴火炫，青丝窣地柳条长。捲帘明月满回廊。
菩萨蛮　 集句,元末明初,刘基,林中独酌邻家酒，门前学种先生柳。灌木自悲吟，风泉清道心。独行潭底影，蝉噪林逾静。渡口欲黄昏，残阳归掩门。
浣溪沙,元末明初,刘基,布谷催耕最可怜，声声只在绿杨边。夕阳江上雨余天。满地蓬蒿无旧陌，几家桑柘有新烟。战场开尽是何年。
卜算子,元末明初,刘基,春去蝶先知，花落蜂难缀。草绿庭空不见人，愁共天无际。凿沼种荷看，水浅荷钱细。惟有青苔最可怜，欲上人衣袂。
金钱子　 五月五日作,元末明初,刘基,云淡风微，江雨欲来还去。倚阑干、鬓霜千缕。白水青芜，是征鸿归处。望尽天涯，夕阳犹在深深树。艾叶榴花，又上阿谁门户。悄空梁、燕雏自语。王谢亭台，杳不知何许。独立苍茫，乱鸦啼、满城钟鼓。
梁州令,元末明初,刘基,雨过群山翠。杨柳含烟如醉。画檐双燕引雏飞，风动榴花，点点猩红碎。对花莫把阑干倚。心乱难为理。夕阳江上，满眼清波，总是愁人泪。
最高楼,元末明初,刘基,今宵月，还照别离愁，愁上最高楼。九霄无路青冥阔，玉京风露冷于秋。宝刀裁不断，水东流。谁知道，黄粱炊未熟，早过了，洞天三十六。尘土事，几时休。广寒桂树清香好，圆光恰满又成钩。笑阶前，萱草浪，语忘忧。
花犯　 秋夜,元末明初,刘基,夜何其，星移漏转，凉蟾照无睡。宝筝弦断，金雁与青釭，相对憔悴。塞鸿过尽人千里。余香怨绣被。但满眼、碧云红树，阑干空自倚。阶前暗蛩最殷勤，悽悽似向我、说他情意。莎露冷，相将到、晓霜开蕊。惟应有、素娥未老，曾几见、桑田成海水。任浪语、愁来堪遣，君看明镜里。
西江月,元末明初,刘基,红叶无风自落，黄花过雨犹香。床头尘瓮耻空觞，添了愁城万丈。阅世身如萍梗，怀人梦绕潇湘。应知此恨不寻常，岂在眉间目上。
卜算子　 咏雨,元末明初,刘基,搣搣度莲池，漠漠昏松陇。却过西园拂紫尘，柳媚花矜宠。泥润燕衣沾，粉腻蜂须重。极目沧江不见人，波浪兼天涌。
蝶恋花,元末明初,刘基,春梦岑岑呼不起，草绿庭空，日抱娇莺睡。暖吹飘香三万里，残丝骨断天沉水。宝瑟弦僵谁复理，梅子青青，苦在心儿里。满径苍苔花糁地，杜鹃口血闺中泪。
摸鱼儿　 晚春,元末明初,刘基,悄寒生、沉沉院宇，不知春在何处。逢春渐老能多少，惟有暗愁无数。春又暮，但碧草、和烟绿叶漫飞絮。画梁燕语，还是旧音声，乌衣巷陌，转盼几今古。天涯路，流水青山如故。离魂长在郊树。夜深月暗苍梧远，化作杜鹃归去。人不见、桃花自落空阶上。东风未许，吹梦过蓝桥，关河满目，波浪渺南浦。
玉楼春,元末明初,刘基,春来触处花成绮，春去可怜花委地。催耕布谷彊知时，去国杜鹃空有泪。双鱼不见人千里，落絮牵愁和梦起。芭蕉多事惹东风，故作雨声惊客耳。
惜余春慢　 咏子规,元末明初,刘基,陇水沉沙，巴猿咽雨。泪尽潇湘竹死。多情怨魄，何处飞来，声在万重云里。肠断行吟放臣，去国佳人，地遥天迩。悄空山，月冷风清，惟见野棠如绮。记向日、琼户珠帘，樱唇簧舌，吹商呵征。朱颜尚在，十二阑干，回首不堪重倚。沧海桑田有时，海若未枯，愁应无巳。到明朝、赢得浮花满树，锦毇霞碎。
金人捧露盘,元末明初,刘基,水如蓝，山如黛，草如丝。正去年、双燕来时。衡门昼掩，日长惟有睡相宜。午风吹破，北窗梦、檐影参差。李花开，梅花谢，榴花放，杏花稀。枉教人、两鬓霜垂。凭阑伫立，空将愁眼盻斜晖。断云迢递，趁征雁、直到天涯。
水调歌头,元末明初,刘基,雨过百花尽，绿叶自成帷。翛然惊破残梦，何许一黄鹂。独上高楼凝望，不见阳春去处，惟见草离离。且喜画梁燕，还傍旧巢归。理纨扇，清竹簟，试单衣。莫思身外闲事，有酒便须挥。蝼蚁王侯同尽，何用名标竹帛，留与后人疑。坐久暮天碧，月在绿杨枝。
玉楼春,元末明初,刘基,江城雨熟黄梅后，楼阁清高处永昼。阶前夕露宝珠呈，叶底夜蝉金石奏。苍苔不受残红覆，市径沿墙欺组绶。老来于物总忘情，漫为青山开北牗。
归朝欢,元末明初,刘基,紫燕成雏辞旧宇，红日满庭鸡唱午。披襟起溯北窗风，绿杨叶底闻莺语。故人音信阻，白蘋吹尽沧江雨。倚阑干，悠然独笑，暝色下平楚。浮生百岁真羁旅，富贵繁华萍梗聚。重瞳隆准等丘墟，紫髯桑盖俱尘土。坐来天欲暮，乌鸦立遍城头树。看云头，金盘涌出，身在广寒府。
传言玉女　 咏蝶,元末明初,刘基,为问韩凭，何事化为胡蝶。妒风羞雨，一身轻似叶，园苑昼永，丽日晴烟相接。舞回柳眼，拍翻花颊。殢粉迷香，困酣犹自未惬。锦云深处，更愁浓露浥。何况素秋，枝上晓霜披鬣。秪应无柰，翠销红厌。
好事近,元末明初,刘基,雨过却斜阳，虹外远山犹湿。独据槁梧高坐，符北窗风入。可人嘉树有清阴，蝉噪一何急。倦暑盼秋来，又恐芳时轻戢。
虞美人,元末明初,刘基,东风过了南风起，节去如流水。日长门掩燕交加，可惜红葵落尽、雨中花。人闲只愿花长好，花谢人催老。老来空有爱花心，无柰斜阳不为、驻光阴。
诉衷情,元末明初,刘基,相思日日上高楼，还是去年秋。无情梁上双燕，弃我忽如雠。虫啧啧，叶飕飕，夜悠悠。阑干谩倚，塞北江南，何地无愁。
御街行　 秋夕,元末明初,刘基,梧桐滴露鸣金井，夜耿耿、如年永。月明栖鸟数移柯，有似佳期不定。华年迅速，碧霄迢递，别恨空心领。青鸾怕见单栖影，任网遍，盘龙镜。盈盈一水隔双星，肠断羽迷鳞暝。消愁凭酒，惟应无柰，酒与愁同醒。
浣溪沙　 槿花,元末明初,刘基,可怪西园木槿花，强将孤艳斗轻霞。不知门外夕阳斜。应有断魂随蛱蝶，岂无悠恨寄寒鸦。那堪横被绿苔遮。
玉漏迟　 咏雁,元末明初,刘基,渺长空万里，西风动地，雁来无数。早发榆关，暮入楚江烟雨。逝水浮花去远，但满眼黄芦飞絮。肠断处，云深梦泽，月寒湘浦。楼上有个佳人，闷倚遍阑干，翠眉双聚。泪湿鸦鬟，化成素丝千缕。一望一回惆怅，又灯暗、网虫垂户。天路阻，谁知此情愁苦。
满庭芳　 重九,元末明初,刘基,雨歇凉生，天高气爽，又是一岁重阳。雁声来处，云白草茫茫？黄菊知人无酒，也不惜、椷死幽芳。龙山上，西风暝霭，落日下牛羊。登楼，何限兴，一齐分付，络纬寒螀。把古今闲事，莫更思量。坐到银河案户，城角尽、月转空墙。凝眸久，惊乌蜚起，零露湿衣裳。
花心动,元末明初,刘基,墙下红葵，向斜阳、犹开那时颜色。半捲绣帘，独倚雕阑，泪眼为谁长滴。九疑烟雾连蓬岛，蜚鱼去、浑无踪迹。旧游处、空余满地，绿苔堆积。百岁真如过客，待落蕊重荣，不知何夕。镜掩素尘，香歇罗衣，此恨怎生消得。夜凉月转梧桐影，青灯共、疏萤寥寂。正憔悴、饥虫又啼暗壁。
一剪梅,元末明初,刘基,机杼无声络纬多，天净云收，月在银河。相思迢递隔关山，雁短人遥可柰何。身世悠悠似逝波，梦里嗟咨，镜里婆娑。欲回西日挂扶桑，惆怅阳公，不解挥戈。
南柯子　 咏蓼花,元末明初,刘基,汀荇青丝尽，江莲白羽空。翠蕤丹粟炫芳丛，总把秋光管领属西风。艳敌秦川锦，鲜欺楚岸枫。鲤鱼却下水仙宫，肯放斜阳更向若华东。
如梦令,元末明初,刘基,昨夜五更风雨，吹尽一汀红树。旷野寂无人，漠漠淡烟荒楚。日暮，日暮，谁与暝鸦为主。
声声慢　 咏愁,元末明初,刘基,无踪无迹，难语难言，依依只在心曲。雨冷云昏日暮，海涯天角。轻衾梦回酒醒，夜悠悠、虫响灯绿。事去也，纵相怜、不是那时金屋。镜里清扬婉婉，凭朱槛、知他为谁颦蹙。凤老桐枯，惨淡九峰青矗。湘江泪痕未尽，有哀猿、相伴幽独。向此际，更那堪怀古送目。
念奴娇　 红树,元末明初,刘基,霜风弄巧，把秋林一夜，吹成春苑。炎帝骑龙来绛阙，紫凤三千乘辇。电帜挥云，火旗热雨，霞佩随琼幰。碧山流水，窅然迷却刘阮。堪笑旧日隋园，绮罗虚剪，蝶与蜂俱怨。对此令人心耿耿，如在郁华宫殿。若木重晖，靡蓱四照，日漾骊珠暖。凭高凝睇，赤城相去不远。
采桑子,元末明初,刘基,雁来不带天边信，莫上高楼。新月如钩。一度看来一度愁。人间无限伤心事，覆水难收。风叶飕飕。只是商量断送秋。
夜飞鹊,元末明初,刘基,中天旧时月，还照元宵。山叠叠，水遥遥。碧云日暮去无际，玉人何处吹箫。东风尚怜故苑，尽莺含脆管，柳舞纤腰。凭高望断，旋添清泪作春潮。欲问广寒音信，鲸浪涌鱼蜚，不到层霄。芳径苍苔渐满，琼轩珠缀，空掩蟏蛸。几时再得，海棠花底候鸣镳。但长烟绿树，青芜暝霭，相对魂消。
卖花声,元末明初,刘基,门外绿杨堤，有个莺啼，声声传恨入幽闺。闺里佳人惊睡起，泪湿眉低。莫把此情题，天也悲悽，沧江东下夕阳西。华发不知人别苦，随意萋萋。
阮郎归　 怨情,元末明初,刘基,河梁携手怆离分，悲嘶声入云。长门疏雨滴黄昏，昭阳歌吹闻。怀故国，叫愁魂，泪花红欲焚。苍梧苦雾压湘筠，猿啼不见君。
捣练子,元末明初,刘基,烟漠漠，日阴阴，山色苍茫草色深。客里不知春又半，倚阑无语听鸣禽。
阮郎归,元末明初,刘基,寥寥庭馆暮寒时，四檐鸣雨垂。博山沉水袅游丝，玉釭花烬微。蟾影浅，漏声迟，愁多成梦稀。客行虽好不如归，有怀当语谁。
卖花声,元末明初,刘基,楼上倚阑干，月在云端，轻烟蜚尽碧绡寒。肠断夕阳芳草外，山海漫漫。柳嫩不堪攀，欲寄应难，盘龙尘匣怨孤鸾。可惜婵娟今夜月，好共谁看。
长相思,元末明初,刘基,风飕飕，雨飕飕，风雨凄凄若九秋，酿成千斛愁。花事休，春事休，漫把花枝插满头，劝春须少留。
玉楼春,元末明初,刘基,东风白下桥边道，不见百花惟见草。阴云结暝燕来难，宿雨留寒春去早。渚蒲汀荇无烦恼，舞叶吹香随处好。相思一夜楚江空，满地绿苔蜂蝶老。
醉落魄,元末明初,刘基,东风太恶，夜来尽把花吹落。余寒燕子乌衣薄，对语空梁，似叹人离索。江山满眼今非昨，无情芳草年年绿。雾云不见辽东鹤，野鸟声声，只叫思归乐。
解语花　 咏柳,元末明初,刘基,依依旎旎，袅袅娟娟，生态真无比。细腰宫里，和烟重、组绘满园桃李。佳人睡起，画未了、横云妩媚。轻步还怜掌中身，不自炜纨绮。长想渭城雨后，恨繁丝难绾，陌上征骑。阳关歌罢，香尘远、枉把翠柔折寄。鸦啼向晚，罗幕掩、数行清泪。一任他、化作浮萍，漂荡随流水。
蓦山溪　 咏檐铎,元末明初,刘基,夜阑人静，鸣玉传声小。历历透纱窗，悄空闺、衾寒梦杳。凄凄切切，如共旅魂言；流水咽，过云停，一日肠千绕。金茎月转，乌尾讹将晓。欲断又还连，渺烟霄、羁鸿相吊。凭谁细写，此意入朱丝；呼郢客，招湘云，添作江南调。
梅花引,元末明初,刘基,晚云凝，晚烟横，烟草茫茫云树平。杜鹃声，不堪听，别泪暗倾，良宵空月明。冰蚕丝断琅玕折，湘妃竹死青冥裂。短长亭，几千程。归计未成，愁随江水生。
浣溪沙　 秋思,元末明初,刘基,细雨斜风拂面来，草黄云白雁声哀。沧江东去几时回。枫叶有霜才可爱，菊花无酒不须开。百年多病莫登台。
浪淘沙　 闺怨,元末明初,刘基,白日堕林端，庭宇生寒，黄芦风急雁来难。阶下露珠眉下泪，相赛汍澜。寂寞掩重关，坐到更阑，月华虽好不堪看。旧恨新愁都有几，地窄天宽。
忆旧游　 闻砧,元末明初,刘基,掩重门夜静，庭户幽幽，蓦地闻砧。杳不知何处，是云间过响，空外传音。故乡未卜归日，栖薄愧飞沉。漫对月兴怀，临风起叹，恻怆伤心。登高盼来雁，想此际孤帏，几度停针。想带绅宽减，向谁人借问，无计追寻。但将数点清泪，滴在紫罗襟。更倚遍朱阑，满头素丝应自今。
望江南,元末明初,刘基,黄昏雨，滴沥四檐声。徒为衾裯添宿润，都来肺腑作愁城。惟觉寐难成。单栖鸟，几度绕枝鸣。金兽有烟飞不起，玉虫无燄翳还明。谁识此时情。
捣练子,元末明初,刘基,人寂寂，夜沉沉，风满中庭月满林。欲挽银河湔泪眼，银河清浅泪痕深。
临江仙　 闺怨,元末明初,刘基,织女机边如镜月，夜深长照空帏。玉笙簧冷凤孤飞。苔阶行遍，霜露剥裳衣。华表柱头荏白鹤，不知何日来归。故山今在故人稀。沉思似梦，垂涕掩朱扉。
尉迟杯　 水仙花,元末明初,刘基,凌波步，怨赤鲤、不与传缄素。空将泪滴珠玑，脉脉含情无语。瑶台路永，环佩冷，江皋荻花雨。把清魂、化作孤英，满怀幽恨谁诉。长夜送月迎风，多应被、彤闱紫殿人妒。三岛鲸涛迷天地，欢会处、都成间阻。凄凉对、冰壶玉井，又还怕、祁寒凋翠羽。盼潇湘、凤杳篁枯，赏心惟有青女。
满路花,元末明初,刘基,山烟掠草低，江月披云湿。风声宵未了，钟声急。寒鸦何事，独在枝头立。老来诸病集，客里光阴，驶如驰马难絷。怀新思故，记一长遗十。颓墉围废宇、凭谁葺。阶前冷露，似向离人泣。岁暮蛟龙蛰，干将挂壁，任他苔镛生涩。
喜迁莺　 梅花,元末明初,刘基,冻云初启，看的皪梅花，俯窥清泚。膏泽无加，铅华不御，应与素娥争丽。艳浥蕊宫露冷，香引瑶池风细。夜耿耿，想飞琼欲下，缟衣摇曳。惊慨犹月榭春宵，锦障开芳砌。倚树联诗，撷英浮酒，左右翠翘珠帨。今日故人何在，肠断白波东逝。向此际，但含情独立，为伊凝睇。
雨中花,元末明初,刘基,月入疏松光的皪，淡烟琐、江城夜寂。问何处无愁，人间今古，莫作他乡客。月里青鸾空有翼，杳不见、姮娥消息。但北斗从横，银河清浅，重露成涓滴。
菩萨蛮,元末明初,刘基,冰澌著树成云朵，林稍白月欹将堕。户下有啼乌，如悲良夜徂。兰芳销翠被，凄恻惊眠起，起坐待天明，飞霜入鬓清。
怨王孙,元末明初,刘基,鳞羽路阻，佳人何处。木落山寒，江空岁暮。明镜飞上青天，照无眠。海风裂地鲸鱼死，三万里，水击蓬莱徙。不禁清泪，暗里洒向孤灯，结成冰。
浣溪沙,元末明初,刘基,烟惨云黄天雨沙，叶疏枝冷叫栖鸦。峭风凝雾户琪花。澧浦空捐游子佩，河源不返客星槎。夜冷坐听鼓三挝。
玉烛新 梦归,元末明初,刘基,羁魂悲别久，但闷晓忧昏，感新怀旧。任他万壑千峰阻，径度不劳回首。楼台侧畔，记向日新栽花柳。斜照里、一带青山，山前翠浮琼溜。佳人倩笑来迎，有野舞村歌，龀童鲐叟，故池半甃。风叶动、搅乱数升科斗。周章未了，早画角、吹残更漏。翻惹起、无限愁端，中心自受。
临江仙,元末明初,刘基,楼外西风将雨过，重门又掩黄昏。金凫香息被无温。繁思牵宿恨，愕梦怆离魂。往事都随流水去，伤心欲共谁论。故家耆旧几人存。相思芳岁尽，霜雪满乾坤。
清平乐,元末明初,刘基,春风欲到，小草先知道。黄入新荑颜色好，图遣王孙归早。兴来策杖微行，枝间布谷初鸣。喜见儿童相报，墙根荠菜先生。
锦堂春,元末明初,刘基,鹊噪轻阴乍霁，鸠呜冷雨还来。不知春到多时了，浑未见花开。老景夕阳有限，华年逝水无回。相思一夜兰膏歇，清泪滴琼瑰。
苏幕遮,元末明初,刘基,雨潇潇，风袅袅，柔梦相牵，不觉春窗晓。雁到衡阳回去了，镜里离莺，独对琴台老。楚天长，秦树杳，山蹙愁眉，江学回肠绕。满地苍烟连碧草，弱水三千，人隔蓬莱岛。
蝶恋花,元末明初,刘基,白水茫茫烟渺渺，原野高低，触处生芳草。草绿花红人自老，有情争似无情好。丧乱余身欢意少，肠断江山，不肯留残照。门掩黄昏寒料峭，角声吹起双栖鸟。
洞仙歌　 春梦,元末明初,刘基,濛濛漠漠，杳不知根蒂，荡漾春光去无际。盼神仙缥缈，烟蔼苍茫，身到处，惟有天风引袂。故人千万里，蓦地相逢，忘了关山路迢递。聚散未分明，两眩云酣，空回首、巳迷尘世。但拥被、追寻恍如遗。憯不觉、鸡鸣若华东启。
风入松,元末明初,刘基,一天烟霭酝愁阴，庭宇沉沉。画梁燕子来何晚，薄寒犹恋罗衾。但道青春未谢，不知芳径苔深。少年欢笑梦中寻，落得伤心。苍梧凤去幽篁死，断弦空系瑶琴。莫更登高望远，杜鹃声在云林。
祝英台近,元末明初,刘基,问青青，河畔草，能得几时好？春去难留，镜掩鸾空老。凄凉深院黄昏，新愁陈恨，趁风雨、一齐来到。雾云杳，漫有千丈游丝，那堪系残照。罗幕寒生，哽咽子规叫。断肠只是缘愁，柔肠数寸，怎禁得、许多烦恼。
摸鱼儿,元末明初,刘基,断肠花、巳随流水，青苔空锁深院。知人不似花重好，莫怪为花留恋。花不管，任啼鸠悲鸣，霞锦成霜霰。水遥山远，泪滴翠绡寒。满天风雨，寂寞送昼雁。伤心事、纵是生来见惯，那堪芳岁先晚。孤云目尽苍梧野，留得竹枝歌怨。帘莫捲，斜照里、荒烟白草愁何限，情长意短。虫响又黄昏，沈沈夜永，惟有月华满。
点绛唇,元末明初,刘基,昨夜三更，井梧叶上闻鸣雨。梦魂空去。不到思量处。为问灯花，底向愁人吐。花无语，星河满树，白发三千缕。
菩萨蛮,元末明初,刘基,月华泛滟秋塘草，羁虫露泣芙蓉老。空馆夜闻砧，难为客子心。故乡何处在，云白天黏海，天海共苍茫，何时还故乡。
一萼红　 送别,元末明初,刘基,白蘋洲，有芦花似雪，人在木兰舟。祖帐方开，骊歌未暌，斜照半入江楼。话不了、缠绵意绪，早归鸿、相唤落沙头。红蓼丹枫，青烟碧草，总为供愁。此去几时重见，怅秾华易谢，零雨难收，落浦波空，渭城柳尽，欲饮还又回眸。恨只恨、无情海水，趁归风、辄向西流。毕竟难留，一宵长似三秋。
生查子,元末明初,刘基,蜘蛛网画檐，一日丝千转。红烬落寒釭，相思无由见。湖上采莲归，苦意知何限。引领望佳期，征旆天边远。
霜叶飞,元末明初,刘基,簟凉宵永，纱窗外，琅玕飘坠金井。欲眠深恐寐难成，彊起看星影。悄不觉，天回斗柄，封狼弧矢相辉映。对此默消魂，又露落青冥，渐渐湿透衣领。河汉有客乘槎，清都非远，可惜鱼羽无定。桂花吹散广寒风，兔老蟾蜍冷。但唧唧饥虫啼暝，中心撩乱谁能整。坐待雄鸡三唱，飒飒霜髭，怕临青镜。
浣溪沙,元末明初,刘基,半亩荒园自看锄，雨中时复撷新蔬。不须弹铗叹无鱼。早息机心劳役少，懒闻世事往来疏。清风明月总赢余。
捣练子,元末明初,刘基,云淡淡，月娟娟，月色朦胧照不眠。宁是不眠休作梦，梦时欢喜觉时怜。
捣练子,元末明初,刘基,吴死树，楚江枫，一样秋光雨不同。莫道衰荣长定在，落花终古怨东风。
江神子,元末明初,刘基,城头吹角夜沉沉，有栖禽，出疏林。冲落满庭、珠露滴衣襟。身在吴江家在越，南北事，两关心。人生莫遣二毛侵，病相寻，老骎骎。谩好青山、绿水懒登临。千古钟期今巳矣，空惨怆，对瑶琴。
南柯子　 送别,元末明初,刘基,怆别沧江永，伤心落日曛。宝筝弦断雁离群，最苦愁浓酒淡不成醺。黄叶凄凉月，丹枫索漠云。此来此地却思君，但觉骊歌犹在耳中闻。
桃源忆故人,元末明初,刘基,渊门篱下黄金蕊，还共空尊憔悴。今古这般滋味，想得都相似。牛山落日悲风起，回首旧欢无几。长夜清凉如水，独立星河里。
六么令,元末明初,刘基,杪秋遥夜，人卧群喧息。明河渐低庭户，户有蟏蛸织。何许飞来雁阵，冲入寒烟碧。相思何急。悲来空自，目断云霄羡归翼。青镫独照暗壁，胍胍羁魂寂。堪恨冷梦难长，欲见无由得。年少不知过了，老去徒嗟惜。追寻畴昔。愁如流水，渺渺茫茫趁潮汐。
一剪梅,元末明初,刘基,征雁来时木叶红，淡淡秋光，袅袅西风。江南江北短长亭，烟草低迷落照中。浮世生涯一转蓬，今日韶颜，明日衰翁。五丁难挽逝川回，千古英雄，此恨都同。
蝶恋花,元末明初,刘基,冷雨凄风昏白昼，庭院幽幽，秋草沿墙秀。何处无愁仍有酒，可怜彭泽门前柳。老去情怀难似旧，貌殊言异，转使人看丑。浸摘黄金花在手，寒烟满眼空回首。
浣溪沙　 咏鸡冠花,元末明初,刘基,绛帻鸡人紫绮裘，彤墀欲报五更筹。不胜娇冶立清秋。日影却穿云气入，虹光犹带露华流。三千红粉总凝眸。
风流子　 咏草,元末明初,刘基,雪尽水平津，萋萋处、风景最愁人。想金勒未归，绣帏深闭，玉颜自老，芳意徒新。送日挽烟千万里，迤逦际苍旻。蜀魄叫迷，楚魂思殢，碧云如梦，眉黛空颦。凄凉长门殿，飞花与清泪，共滴华茵。惟有乱萤时来，夕砌相亲。恨此身不化，柔条弱蔓，暗随灵雨，得到枫宸。窗掩黄昏，一生几度青春。
兰陵王,元末明初,刘基,问明月，何苦才圆便缺。青冥里，风惨露凄，长向人间照离别。玄阴凋暮节，瑶非冰凘暗结。阑干外，河汉渐低，星影辉辉动城阙。重裘冷如铁，看头上春云，都作飞雪。银釭花落铜壶咽。伤怀巳无柰，暝鸦多事，啼遍寒枝未肯歇。寸心自摧折。忉怛望天末，恨正抵沧江，烟浪空阔。文鱼翼短沉书札，泪滴在衣袂，尽成清血。羁愁恰似庭草，枯了又更茁。
踏莎行　 咏游丝,元末明初,刘基,弱不胜烟，娇难著雨，如何绾得春光住。甫能振迅入云霄，又还旖旎随风去。高拂楼台，低黏花絮，如狂似醉无归处。黄蜂粉蝶漫轻盈，也应未敢窥芳树。
青门引,元末明初,刘基,采采黄金蕊，遥见晚山横翠。重门深掩一庭风，沽来淡酒，能得几回醉。草黄云白鸿千里，落日寒烟起。相怜自有明月，照人肺腑清如水。
浣溪沙,元末明初,刘基,不寐凄寒剥瘦肌，闻钟惊起揽裳衣。恰如久戌得归时。斜汉隔山牵月落，小禽出树掠霜飞。濛濛轻蔼晕朝晖。
浪淘沙,元末明初,刘基,门外几多春，特地愁人，红英都作马蹄尘。只有青青河畔草，一似相亲。极目楚江滨，流水无津，野猿山鸟怨芳辰。叫雨呼云昏复晓，天也伤神。
疏影　 分韵咏荷花得实字,元末明初,刘基,琴薰应律。有细烟罥雨，浓露晞日。洛浦波生，湘渚风交，霓裳水佩争出。姮娥欲共青鸾舞，飏锦幕、香霏纨质。唤海童、齐捧骊珠，艳色荡摇鲛室。遥想麻姑坛上，翠霞与缟袂，相伴箫瑟。妖冶珊瑚，柔媚昌宗，敢污天然清谧。西峰玉井秋河近，看叶底、蜂房成蜜。便为君、摘向金尊，压倒楚江萍实。
卜算子,元末明初,刘基,白日下层岑，暮霭生寒水。水远山长不见人，月上风微起。何许一孤鸿，飞去潇湘沚。欲采蘋花寄所思，无处寻双鲤。
渡江云,元末明初,刘基,西风吹楚甸，四山净绿，万籁起秋声。捲帘当晚霁，倚遍阑干，惨恻望乡情。柴桑旧菊，为谁犹擢金。愁他一江流水，衮衮向东倾。凄清，天边孤雁，甚处飞来，到中庭落影。云路遥、归程难计，离恨空萦。斜阳冉冉低乔木，但暝色、摇动檐楹。还又见、花间露滴瑶琼。
帝台春,元末明初,刘基,凉雨新沐，秋花遍墙角。门对远山，山带斜阳，葱茏相属。明月今宵巳自满，又争柰、素娥幽独。向天涯，望月兴怀，愁多如簇。年岁促，欢去速。意易足，事难续。镜掩懒重开，纵春风，也不解、染黄成绿。陇首孤云去无际，草上露华白如玉。且深下红帘，倒金樽醽醁。
浣溪沙,元末明初,刘基,袅袅西风吹草黄，疏疏零雨泫花妆。惊寒鹦鹉唤人忙。雁影两行冲月落，虫声一部和更长。博山烟冷思茫茫。
蓦山溪,元末明初,刘基,三更鸣雨，湿透桃花脸。珠箔未登钩，早飘落、猩红数点。碧云如梦，人去巳无踪；金泥凤，玉蟠龙，寂寞蛛丝检。玄华柔软，总被秋霜染。永夜拥寒衾，耿青镫、膏凝晕闪。铜壶漏水，应是接天河；一声去，一声来，空把重门掩。
长相思　 嘉兴道中,元末明初,刘基,草青青，麦青青，草穗高低麦穗平，黄花相间明。山禽鸣，水禽鸣，禽鸟与人同有情，不堪闻此声。
浣溪沙,元末明初,刘基,春半江城不见花，也无杨柳可藏鸦。青烟碧草到天涯。过雨郊原啼布谷，始雷池沼出鸣蛙。清明寒食客思家。
摸鱼儿,元末明初,刘基,洒轩窗、数声疏雨，霎时驱退残暑。碧江风过龙鳞起，天际白云如絮。人老去，但说道秋来，先自伤心绪。故乡何处，望不见渊明。菊荒三径，尽日漫凝伫。新凉夜、兔影澄清汉渚，寥寥鸿雁飞度。莎鸡络纬闲相妒，催得鬓丝千缕。芳草渡，还又是、苍烟绿水连红树，荣名几许。随分莫求多，五湖有路，波浪未应阻。
祝英台近,元末明初,刘基,翠烟收，珠露下，星汉共潇洒？桂影徘徊，白雪粲檐瓦。故乡渺渺青山，茫茫绿水，又争柰、流年如泻。嫩凉夜，尚有萱草余花，芳菲绕台榭。铜篆香残，绛蜡散轻灺。谩说花解忘忧，忧多花少，更不分、被风吹谢。
怨王孙,元末明初,刘基,兔魄又满，天长雁短。露槿惊寒，夜蝉怨晚。知有多少闲愁，在心头。白云飞尽秋无际，花满砌，钟鼓重门闭。前年旧事，转盼巳逐东流，水悠悠。
二郎神,元末明初,刘基,捲帘邀月，渐夜永、凉生珍簟。看露出青莎，烟凝碧树，的皪残萤数点。老景逢秋兼多病，怎免得、长怀短念。辜负却故园，千山松桂，一池菱芡。门掩，寂寥满地，余花红糁。眷翠被香收，玉觞尘涴，背壁兰缸自闪。马角不生，乌头难素，心似风旌长飐。休怪他、败叶寒螀相应，替人悽惨。
霜叶飞　 七夕,元末明初,刘基,鲤鱼风起，津梁断、盈盈一水难渡。藕花相向自成莲，谁道中心苦。又不觉、明星在户，鹊桥横跨黄姑渚。怕喜极悲生，似那日匆匆，再把欢笑辜负。堪恨桂阙姮娥，乘云骖雾，便踏龙尾先去。碧鸡啼罢凤楼寒，早漏声催鼓。盼油壁香车驾了，踟蹰欲觅频回顾。但暗滴、真珠落，教向人间，散成飞雨。
小重山,元末明初,刘基,说道多忧解瘦人，眼中双别泪、怕沾巾。白蘋红蓼满江滨，空搔首，何处是归津。感旧却怜新。情怀都不似、少年春。野花园柳共埃尘。盈尊酒，取醉莫辞频。
渔歌子　 其一 为赵德怀赋,元末明初,刘基,麦秀蔪蔪野雉飞，沙头新柳叶如眉。风澹荡，水涟漪，正是溪鱼上钓时。
渔歌子　 其二 为赵德怀赋,元末明初,刘基,二月桃花紫锦香，一声啼鴂万蜂忙。歌欸乃，濯沧浪，有酒无愁醉不妨。
渔歌子　 其三 为赵德怀赋,元末明初,刘基,烟雨楼前溪水生，少微山下杂花明。杨柳岸，小舟横，绿阴如恇听啼莺。
渔歌子　 其四 为赵德怀赋,元末明初,刘基,漠漠风花扑面飞，萋萋烟草送人归。彭泽菊，首阳薇，白酒苍苔独掩扉。
渔歌子　 其五 为赵德怀赋,元末明初,刘基,雨声一夜水漫沙，垤鹳长鸣蚁出窠。汀荇叶，石楠花，随意漂流拥钓槎。
渔歌子　 其六 为赵德怀赋,元末明初,刘基,苍岭松花结子成，南明山色翠相迎。游客思，故人情，不是阳关堕泪声。
渔歌子　 其七 为赵德怀赋,元末明初,刘基,三寸时鱼碧玉鳞，一汀芳草绿罗茵。枫叶渚，荻花津，笑杀黄埃马上人。
满庭芳　 清明,元末明初,刘基,积雨沉春，昏烟酣昼，不知还又清明。榆钱柳絮，飞逐斗轻盈？芳径莓苔渐满，青蘋与、白芷俱生。疏篱畔，海棠间竹，有个鹁鸠鸣。宽心，应是酒，酒冲愁阵，彊似奇兵。爱星星白发，知我生平。底用登楼看镜，误身世、只是虚名。空凝伫，落花如雪，云雾琐高城。
和郑士恒所寄佳什,元末明初,唐桂芳,穷居寡尘鞅，遇物殊欣欣。偶然坐石上，得见回溪云。春风一披拂，落花急纷纷。茅檐仅容膝，父老三四人。闲谈杂笑傲，庶以忘忧勤。
答仁和,元末明初,唐桂芳,卜邻本乡里，相见即欢欣。人生散与聚，有如川上云。向来枉驰骛，尘事多纭纷。晚节颇闻道，尚友千载人。叹息复叹息，别离负殷勤。今朝好风日，出门随所欣。南山拭晴翠，矫首天无云。山深寡人事，可以遗世纷。乃知紫芝曲，俱是逃秦人。荷锄筋力倦，未敢辞其勤。
近辟一室扁曰琴书所或者病其湫隘不称隐者之居也率二儿各和陶诗 其一,元末明初,唐桂芳,伊予拙生理，颇觉人事疏。驱驰干戈际，始构此室庐。时雨趁东作，既耕仍读书。投老不愿仕，何烦聘安车。
近辟一室扁曰琴书所或者病其湫隘不称隐者之居也率二儿各和陶诗 其二,元末明初,唐桂芳,儿童喜相报，翠色饶园蔬。虽无八珍味，美酒相与俱。百年戒知足，踰分非良图。所以谢荣辱，俛仰常晏如。
答仁表贤友,元末明初,唐桂芳,我学二之中，寸寸不得上。十年慕道心，望洋空惆怅。刻楮不胜劳，射工辄抱恙。至今衰迟姿，白发成老状。早交槐堂仙，家世出忠壮。相传好诗章，未读已倾仰。犹思西湖游，千金购朱舫。荷盘擎露珠，风侧泻银浪。惜无杜陵狂，顾欲铲群嶂。欲问当时踪，奈少大父行。青楼插酒旗，处处贷新酿。一曲一疋绫，吴歈发高唱。可怜干戈区，将军坐武帐。滔滔日夜流，谁为百川障。莫怪痴儿痴，恁使放翁放。如何唐儒宗，呶呶作辩谤。
病中谢陆和夫馈药,元末明初,唐桂芳,微暑不知夏，好风生层波。如何草径塞，返关养沉痾。故人倏相遇，感激良已多。手持千金剂，荡涤气未和。须臾奏神效，勃勃衰颜酡。小儿强扶出，一鸟鸣岩阿。平生精进念，功名敛一蓑。未虞即溘死，瘦骨高嵯峨。明朝入城市，白日尘满靴。松根茯苓熟，早晚重来过。
赠陈养吾二首 其一,元末明初,唐桂芳,吾观古人诗，瑰怪无不有。譬如尝谷粟，餍饫满腹口。千载锦袍仙，陈言付敝帚。自嫌隘九州，英气荡牛斗。往往说神仙，更嗜杯中酒。至今语铿锵，端的传不朽。每笑昧学徒，效颦益增丑。偶然识陈君，泰华吞八九。直写胸臆奇，五色谢丹黝。岂徒锻鍊工，未许造楼手。所以雄世夫，每向洪荒剖。顷刻数百篇，烂熳烟云走。谁能扣灵扃，定有神物守。嗟予晚闻道，与俗常不偶。昨题墨竹图，疾赏播僚友。呜呼视梦梦，讵敢辨稂莠。自归万山中，三日卧至酉。深惭下笔迟，营吻欲悲吼。君佩双蠙珠，光彩照穹厚。我穷不自振，蹭蹬成白叟。明朝别河梁，新水浸枯柳。
赠陈养吾二首 其二,元末明初,唐桂芳,文章固小技，作者无数人。寥寥宇宙内，古道日以湮。世祖树鸿业，冠盖何诜诜。鲁斋明正学，识见真儒醇。静修起岩穴，名誉服荐绅。呜呼大江南，虞老一角麟。而今未百年，中原生棘榛。不有大手笔，何由救沈沦。向来运甓翁，多士烦作新。犹思二羽门，一笑经几春。欲往抱贫病，骨瘦两脚皴。夜夜望文星，磊落光如银。
昨归自城府闻仁和彦克二君席上以诗争雄长故区区僭和一章以和其天倪以全其交道云,元末明初,唐桂芳,洛阳称贾谊，倜傥真英才。奈遭绛灌短，荐剡非无媒。程吴偶相会，一笑金樽开。骂座似狂客，痛饮各百杯。始焉喉吻渴，碧海扬尘埃。终焉肝胆露，岂受旁人猜。彷佛糟丘筑，依稀玉山颓。主翁兴未尽，欲去仍徘徊。小冠二子夏，齐名两东莱。何须较胜负，笔力如拉摧。伊予阙清赏，蹭蹬惭庸材。肯同侯喜辈，悲吟声益哀。流年青春老，浮世白发催。前修俱已逝，后生胡不来。堂堂宇宙内，吾道尊玫瑰。
赠潘卿用太白送韦八之西京韵,元末明初,唐桂芳,别君春蚕生，见君秋雁去。几回拾海月，照见珊瑚树。平生经济心，投老不得遇。冉冉道途间，两鬓袭尘雾。
送赵按察使,元末明初,唐桂芳,光芒使星动，客赋金陵行。老马解离别，迎风忽悲鸣。刀笔擅高识，霜台著芳名。昔来阳鸟集，今归春蚕生。折此河上柳，因之感多情。
送程嘉贞宪佥,元末明初,唐桂芳,单居雨成滞，我方倦跻攀。胡为有远别，送客溪南湾。云水暗易夕，野花澹长闲。岂不乐樽酒，重此忧世难。迢迢客路远，轧轧轺车还。山禽若无赖，向人且绵蛮。
赠李鍊师古体一首,元末明初,唐桂芳,英英山上云，决决涧中水。云水无定踪，浮生安足恃。所以古达徒，束发弃妻子。洞门扫松华，丹灶鍊石髓。功成骑日月，道大等天地。宛陵识李君，文华烂如绮。抱琴坐晚凉，清音锵玉指。画虎拂轻绡，悲风生远树。古道嗟何如，薄俗良已矣。下乘淹骅骝，太仓饱鼯鼠。宁自守黄冠，切勿羡青紫。愧予蓬藿姿，失身在泥滓。何当受真诀，莫夜三叩齿。松根生茯苓，一杯荐芳芷。
答友,元末明初,唐桂芳,君今年五旬，作诗似高适。草书更神奇，龙蛇走素壁。人言两敌雄，铦锐适锋镝。嗟嗟世运非，英才委沙砾。伊予槐塘濒，绕屋树蒿荻。安得共讲明，大道在瓦甓。平生企酒徒，陶潜与王绩。支离三醉翁，不假飞空锡。相望百里间，邂逅遂良觌。自非绝俗资，何由拯焚溺。耿耿夜未眠，银缸媚枯寂。
和权都事相期未至韵,元末明初,唐桂芳,生平厌萍逢，老来味姜桂。何如鸡黍期，好客千里至。微风断且吹，缺月吐复翳。有儿幸守家，力学废一篑。誓当归田园，尘鞅暂息税。抱琴知音稀，感慨不尽意。
送魏君祥,元末明初,唐桂芳,日日出东城，折尽春风柳。柳条青如蓝，我发秃于帚。重念龚黄流，相看岁已久。美玉耻雕镌，灵犀谢尘垢。听彼闾阎民，吃吃说贤守。官清印封苔，童瘦衣露肘。退食何迟迟，吏胥缚卯酉。情知无鱼悬，空槃杂齑韭。世人宠辱惊，骇汗恁奔走。寸心难动摇，处事辄可否。紫阳华构成，功业岂云朽。幸赖金石文，光芒荡牛斗。惭非客坡门，舟送大江口。江深吼巨涛，掣鲸以献酒。回首万山中，甘作逃名叟。
客有题问政丹房云长松露鹤巢古树穴苍鼠喜而作为五言 其一,元末明初,唐桂芳,距城可数里，著此突兀冈。中有学仙子，能制不老方。尸解白日化，宾云无何乡。至今荒冢上，秋草眠石羊。门前松百尺，偃蹇如人长。我老不可待，稍稍须眉苍。
客有题问政丹房云长松露鹤巢古树穴苍鼠喜而作为五言 其二,元末明初,唐桂芳,高人晓骑驴，踏此日影舂。徘徊憩芳草，潇洒哦长松。道士惯迎客，美酒能潮容。如何雪色壁，不画双飞龙。仅留五字句，石涧鸣寒潨。举头起暮霭，城邑何憧憧。
客有题问政丹房云长松露鹤巢古树穴苍鼠喜而作为五言 其三,元末明初,唐桂芳,问政苦不远，祗在东南郊。当年贤太守，询俗留衡茅。土融迸稚笋，露冷县危梢。凡禽不敢宿，往往双鹤巢。我翁勒雄文，每读泗涕交。何时坐琳馆，清响闻琅璈。
客有题问政丹房云长松露鹤巢古树穴苍鼠喜而作为五言 其四,元末明初,唐桂芳,山川铲削痕，开辟自太古。孤筇逐春风，翩翩燕方乳。楼台付劫灰，池馆尽荒莽。得非群仙居，下令六丁取。老生夙昔游，岁运机发弩。相将把紫箫，月明教鹤舞。
客有题问政丹房云长松露鹤巢古树穴苍鼠喜而作为五言 其五,元末明初,唐桂芳,呼龙种灵苗，和露饮琼屑。却笑汉武皇，求仙太痴绝。王母宴瑶池，桃实露红颊。方朔真小儿，咀齧已三窃。岂识拳夫人，清香散余魄。修短等百年，梦觉南柯穴。
四月九日辱伯文都事过紫阳精舍次韵,元末明初,唐桂芳,伊予迟暮姿，有志未闻道。阴阳无停机，须鬓日以皓。精庐将落成，四顾山水抱。贤侯如鲁僖，在頖民皞皞。当今萃英才，邦国喜再造。为觇爵禄崇，吉语已三报。
题云山楼诗,元末明初,唐桂芳,将军构高楼，赑屃向溪口。好山千万重，浩浩白云走。朝云护檐阿，暮云宿窗牖。云去山独存，颜色青而黝。老校插弓刀，危立缚夘酉。过客肃容仪，目逆为之久。岂无书生狂，弃繻竟不取。紫髯真将军，武帐映疏柳。时时上楼头，文气荡南斗。平生陈三洲，翰墨不停手。为君记云山，声价等欧九。而我强题诗，两鬓秃于帚。何时许相从，邻家夜赊酒。鲤鱼活欲飞，前滩收敝笱。
用韵谢仲几,元末明初,唐桂芳,北征杜子美，南山韩退之。二老不可作，宇宙无此诗。我生三代后，但感风俗醨。遭时仍蹇蹇，去国何迟迟。吾道重九鼎，人情轻一丝。朅来闽山中，春雨长漓漓。譬如耕石田，荒秽了弗治。诸生列鱼贯，问道多狐疑。岂知大化心，鸢鱼咸恬熙。自嗟为斗米，折腰不能辞。孰若赵氏贤，斋居坐无为。胸中绝障碍，遇物薄相嬉。浊酒养身本，黄金媚盗资。二郎志科目，如摘颔下髭。晚节扶鸠杖，出处靡不宜。步屧寻幽圃，维舟向深池。五月桑树影，椹红醉黄鹂。安得孟东野，云龙常相随。
幽居 其一,元末明初,唐桂芳,幽居谢尘鞍，爱此芳菲时。山将暮色敛，树与烟光宜。乐矣不知老，嗒然遂忘疲。寄语城市客，纷纷亦何为。
幽居 其二,元末明初,唐桂芳,形神颇自适，澹然无所营。开门望远山，日夕云气生。古井人尚汲，荒原牛罢耕。一觞何足贵，聊以陶素情。
送汤生执中,元末明初,唐桂芳,薄暮云已收，微寒雨还作。居人念暌离，戚戚意不乐。何时竹屋眠，共看灯华落。
哭秋江黄处士,元末明初,唐桂芳,古道重死生，交情念别离。当年李相国，好贤忘渴饥。处士坐东阁，供帐出等夷。开口论利害，如斫生蛟螭。铓锷中肯綮，一一随所之。或者劝筮仕，掉头从此辞。裴回万山中，慈母登期颐。忆初母抱病，医药弗克治。神明托梦寐，指点令人为。秋天割崖蜜，暮夜还家迟。猛虎卧当道，磨牙白差差。须臾虎驯去，熟视无猜疑。母啖味益永，母疗疾如期。后增风木感，常怀蓼莪诗。岁在己巳秋，我寓吴松湄。处士乘单舸，短袖风披披。殷勤出画轴，墨汁犹淋漓。怒石迸欲落，晴江吹涟漪。松根著处士，漆墨长须眉。俯瞰秋月渚，袅袅钓竿垂。可怜竟契阔，消息两不知。偶然识令子，如公貌瑰奇。问答未及了，涕泗生惨悲。处士已仙去，白杨冢累累。吾意翁不死，精气常交驰。化为岐山凤，产作斋房芝。不然丁令威，重有归来时。
题胡子微重建紫阳书院诗卷,元末明初,唐桂芳,紫阳重首建，谁能识本源。当时韩太守，皂盖朱两轓。枫宸御华札，字大玻瓈盆。魏侯瞠若后，补葺心力烦。奈何遭水厄，维舟入市门。尚遗文公像，冠冕巍然存。吾家竹山叟，移置城之墩。微云出暝壑，层澜汎晴轩。华构等贝阙，星辰手可扪。朝夕杂弦诵，春秋荐兰荪。谅惟德不泯，应有归来魂。嗟哉壬辰变，逆燹天地昏。荒基化榛莽，野牧羔与豚。乌聊蟺蜿势，椎凿断石根。庚子冬十月，部使涪翁孙。兴创颛己任，啧啧极口论。仲也罔报效，三谒候晨昏。公骑青骢马，从吏相骏奔。东关古郡学，彼此贻后昆。疆界勿楚越，大家剖篱藩。胡君贰岩邑，奉母勤凊温。堂前自茁笋，堂北更树萱。妻儿常冻馁，憔悴未忍言。奇勋著精舍，两庑翼高垣。祠中师弟子，向坐道益尊。之侨始未信，众议何喧喧。而今幸竣事，碑刻龟趺蹲。诸生尽稽首，敢忘再造恩。我老功不与，长揖三槐村。
翠屏轩,元末明初,唐桂芳,吾观西南山，灵山推第一。拔地何太高，去天不盈尺。山麓与山巅，阴雨间晴日。每逢樵牧归，衣裹带余沥。曾闻天厨声，群娥事浣涤。胡麻炊饭香，麒麟擘乾腊。至今灵草丛，长茂摇嫩碧。微风有异香，跪乳不敢食。仙翁有曾玄，卜筑载巨石。月升满堂明，云上半窗湿。潴池神鱼游，种树慈乌集。俊彦肯荒嬉，良师重训迪。青灯寒更长，黄帘秋露入。如何号翠屏，方整势屹屹。平生刘屏山，妙道已破的。尔翁人中雄，豪气渠未识。三嗣鸿雁翔，诸孙竹梧立。愧我贸易徒，病眼鱼珠泣。安得效东坡，朗然咏苍壁。
投李近仁太守 其一,元末明初,唐桂芳,公侯真天人，读书眼如电。昨朝出东门，风雨得开宴。气逸千仞冈，文奇五色线。下车未踰年，众喜破忧面。向来龚黄流，史策一二见。紫阳朱子邦，前后多俊彦。宸翰勒坚珉，遗勋在书院。共惟陇西公，作新殊不倦。我老堕无能，时光薄秋扇。
投李近仁太守 其二,元末明初,唐桂芳,人生宇宙内，夙志不得酬。譬如太阿剑，千金未易求。如何土花蚀，遗弃不见收。至今酆城夜，光焰荡斗牛。傥无张华识，铅刀与等俦。客有异神器，磨淬滑欲流。分明聚清淑，争此三尺秋。兹焉重再拜，持赠岂暗投。无由佩津水，化作苍髯虬。
哭黄与几先生三十五韵,元末明初,唐桂芳,恸哭宇宙间，奇才日沦落。伊予童冠年，用意臻杰作。于时觌黄君，层空横俊鹗。明理识源流，谈经耻糟粕。圣贤未死心，梦寐递酬酢。韩柳布骨筋，黄陈遵矩矱。嗟彼昧学徒，奚翅隔一膜。青春坐精庐，鞭算尽升勺。会计当何嫌，与教树郛郭。宦海欲飞扬，蹒跚病行脚。仅仅如孔融，诸生听鸣铎。高堂九帙亲，庞眉白於鹤。馆劵具八珍，怡颜享真乐。幽圃极经营，平池谩疏凿。美石象琼瑰，寒藤等璎珞。举目俱不凡，宛若在丘壑。吾翁八旬余，精神更矍铄。商确文字中，悠悠动清酌。典型相继亡，乡邦已非昨。日瘦色惨悽，令人几惊愕。犹幸侍先生，钟情忘鄙薄。去冬访隐君，好诗倒囊橐。机锋偶相逢，大叫忽踊跃。譬彼两将军，仆旗宁退却。俄顷出神奇，屡战气肯索。自叹老难持，相期校书阁。感激知己言，未信且愧怍。夫何讣音来，晨星陨天末。当今世乱离，万死靡救药。生归谁保全，吞噬人为椁。新阡范家村，有子端可托。但弃窈窕姬，孤灯照帘幕。荒城雪漫漫，似怪东风恶。慈乌号远林，饥鼠走败箨。回首百千秋，声名寄寥廓。
暇日与黄季伦郑士恒石池看雨,元末明初,唐桂芳,池上数点雨，俄然水纹生。水纹圆又碎，因之感物情。游鱼千百辈，么荷四五茎。明当惨离别，奈子东南征。
题张仲贤赠言卷轴,元末明初,唐桂芳,彼美张令尹，侨居向澄塘。群氓怀遗爱，蔼然如桐乡。昨朝事寻访，暑退窗户凉。子母立两骑，蹄凿青瞳方。禁酒颇刚制，杂以瓜叶香。探囊倒奇作，似睹星月光。下言筑陂阁，上言建男庠。麻麦既幪幪，礼义尤洋洋。吾观斯人志，豁达未易量。念彼孰义塾，峨冠讲虞唐。我老时所弃，采兰祗自伤。缥缈黄山云，云出雨八荒。明堂要梁栋，矫首无相忘。
赠叶璧山十八韵,元末明初,唐桂芳,余生甫四龄，暴下如惊湍。阿翁迎医来，命在生死关。少小不复识，言之尚辛酸。弱子复四岁，如我病益艰。僵卧骨欲立，愦愤忘晨餐。叶君为调护，再补脾力完。稍稍杂啼笑，聪慧令人欢。不虞朝雨作，乃实衣裳单。须臾面漆黑，仓皇起忧端。多君投匕剂，神功使生还。曾闻古扁鹊，饮水见肺肝。察形与切脉，不俟思虑间。既具医国手，胡为爱微官。两年坐学宫，山深夜月寒。临岐何以赠，愧乏青琅玕。
送邹山长,元末明初,唐桂芳,精庐嘉树合，忻忻众鸟鸣。相过岂不好，胡为千里行。三年振文铎，遗经寘满籯。婉婉媚学子，隔竹闻书声。扫花散幽策，坐石移残枰。诗成似白云，亭亭峰峦生。昔视秋蛾飞，今送春鸿征。归来怜儿女，欢笑彩衣迎。父老三四人，倾壶浊复清。逍遥樵溪上，于焉澹无营。
和谭茶运浙东行韵兼寄周运判父子,元末明初,唐桂芳,妍丑施东西，贫富阮南北。人情剧夸毗，古道寖倾侧。谁能气超群，可使舌击贼。平生好贤心，遑遑求不得。今年见谭君，似慰久相忆。楩楠充明堂，圭帛贡大国。新诗肆雄豪，余论多器识。曾闻殿南荒，计功先卜式。迩来榷茶税，地高称雄职。身驰驿马尘，手倦鞭笇力。深秋驾胥涛，飞䑺破江色。清风瀹金芽，便觉生羽翼。能念颠崖人，辛苦愁堪织。坐令雁鹜行，胸中铲荆棘。天高日月明，报政无苛刻。籍籍判运公，十年少消息。廉名纠百司，盛德相民极。传家白晰郎，夔夔俱谨敕。君饮浔阳酒，我刈南山穑。相逢渺难期，雨作云涂墨。
题陆孔昭菊逸斋,元末明初,唐桂芳,莽莽天地间，万物争敷荣。如何秋节至，零落殊无情。乃知古达徒，爱菊良匪轻。柔条濯露洁，嫩蕊含霜清。渊明弃彭泽，屈原著骚经。得非贞淑魂，依彼草木英。陆子亶好古，高居澹无营。培植亦已勤，芳菲满前楹。花下时置酒，客来更共倾。伊余縻斗粟，触目尘土婴。惭愧黄金花，独以隐逸名。终南有捷径，勿使猿鹤鸣。
题李荣卿潇湘八景图,元末明初,唐桂芳,老夫酷爱山水奇，十年闭户添白髭。李侯何从购此本，纸面拂拭含清漪。乃知鬼工凿浑沌，故设险阻东西陲。君山突兀高万仞，青草洞庭两接之。歌骚敬吊湘累者，贾谊继赋情尤悲。客有剧谈八景胜，我言景胜端何为。山市晴岚翠欲滴，行人早发饭已炊。泥深路滑行不得，鹧鸪渺渺啼雄雌。苍茫稍至渔村上，日脚倒射光如筛。青天无垠水作界，一株乌桕当疏篱。几回钟声出烟寺，每被风约来迟迟。焚香供佛上方事，岂料梦破愁先随。须臾平沙十数雁，嗷嗷祗为稻粱饥。不独江南羁旅恨，亦有人间兄弟思。远浦帆归就昏黑，傲兀喜脱风波危。滩头解缆系石角，舟藏夜壑人未知。尚忆潇湘听骤雨，斑斑染尽修篁枝。南巡不返二妃从，至今云锁认九疑。最是岳阳赊月朗，洞宾邀我鹤背骑。葫芦细泻银汞走，上下一色同琉璃。有时霏霏雪花集，雪花席大惨粟肌。冰澌寒鳞价烂贱，何用袅袅丝竿垂。呜呼乱离兵燹无，图本谁能下笔追。郭熙汪生摸搭入神品，重楼曲槛相蔽亏。嗟予遐陬生局促，空令想像神四驰。还公此画三太息，江长目断心力疲。
题程经历纪异诗卷,元末明初,唐桂芳,堂堂六合久一家，万国幅员时所化。奈何物众生萌蘖，龙虬起戳纷争拿。淮西军来乙未岁，和州杀人乱於麻。程氏父子当患难，思之咄咄良可嗟。小儿肩项俱被刺，大儿胁断眼缬花。解衣盘礴事卤掠，剪鬒漆黑垂鬖髿。惟余翁媪匿舍后，冷风淅淅吹蒹葭。是时刁斗夜将半，兄持弟抱屯似蛙。兄也永诀已入井，弟也匍匐归路赊。可邻翁媪纵获免，生儿如此忧未涯。苍黄不独陈叔宝，亦有视死同泥沙。须臾翁媪各返舍，崭然二子喜倍加。哀哉媳妇耻受辱，淋漓血凝明丹霞。长儿长媳今奄弃，设位祭酒杂果楂。呜呼一门聚骨肉，或生或死数岂差。幕宾敬甫人注仰，美誉瑩洁玉不瑕。仲庸劬书得奇语，直拟盘诰追聱牙。有时上堂称寿考，后先袍笏众口誇。起居夫人年六十，康强端待孙扶车。伊予丁酉避草莽，稚雏学字方涂鸦。东西暌离苦绝食，五日骨瘦穷槎枒。偶观叙论重感慨，鼻拥双涕流横斜。
仁仲学正见予竹冠蓬鬓形状偻伛无异八十,元末明初,唐桂芳,春来多病患疮痏，跬步须论千万里。踯躅蹒跚形也偻，如遇躄者妇启齿。竹冠野服发垂耳，手执枯藤坐复起。奈何冷眼程夫子，诮予九九年差是。君不见太公偶然钓渭水，曰载后车命之矣。霜摧雪虐百草死，桧柏参天翠如洗。代间胡公百不理，邻家得酒且欢喜。
题方起莘五马图,元末明初,唐桂芳,徐君平生爱马癖，往往画手号无敌。百年物化形影存，流落生绡总陈迹。今看五马各异色，两疋骊黄一疋白。一疋翠刷云满身，一疋奔虹汗流血。奚官亦复可怜人，笑挑青丝事羁靮。就中谁解骁腾姿，背立如龙俄八尺。不踶不啮有余闲，回视神光恍相射。得非念同皂枥悲，御者非人常乏食。低头帖耳或内伤，十二闲中推第一。而今蹭蹬老可欺，空伴驽骀无赏识。呜呼不幸世运遭艰虞，岂比唐朝太平日。牵来锦绣动成群，玉鞍未卸黄金勒。丹墀昼静柳阴移，一点华飞堕香雪。毛仲也是厮养儿，厮养儿，嫁女传宣出宫掖。宫掖惯听鼓节声，教舞衔杯增戏剧。酒狂大叫问梅花，化作龚黄二千石。
长句寄洪明善,元末明初,唐桂芳,鄙夫明年五十四，洪君今年五十二。我已白发君酡颜，流落江湖两兄弟。当时好侠来姑苏，千金不惜酒满壶。美人窈窕娇欲滴，画舫如屋红芙蕖。后来再游叹萧瑟，虎丘空吊吴王石。君试黄堂吏隐仙，我作吴庠倦归客。呜呼契阔经几秋，乱离未暇为家谋。杜陵亦生天宝后，新诗句句干戈愁。朱老相见曾垂问，万侯相别更惠讯。书中密密千万言，剩说生儿愈神骏。二弟馆劵能养亲，季也侍旁孝友真。一门安隐君食禄，况为幕府清风宾。汪公文武雅好士，星斗声名宇宙气。守卫乡邦十万家，一一遗氓知姓字。我今蹭蹬将奈何，门前春草落花多。凌烟阁中好彘肉，分甘大醉当高歌。
鲍母江旌节歌,元末明初,唐桂芳,呜呼棠川风俗美，当时父子争相死。煌煌秉笔玉堂仙，曾为殷勤著青史。孝子奕叶孙又孙，如何笃行传闺门。阿娘二八已择对，纫针补缀秋灯昏。嗟嗟藁砧早不淑，瘦影零丁媚幽独。中郎有女续家声，伯道无儿延世禄。浚也眉目甚分明，见客拜揖知姓名。移桃接李乃犹子，嚼指动念如所生。盛年耿耿冬复夏，东家罗绮跨鞍马。霜筠纵老节不枯，夜夜孤眠泪盈把。昨朝有使来京都，里闾旌表大字书。浚也起舞献亲寿，冥冥不负操心初。只今乱离兵戈里，朝为秦兮暮为楚。代间多少烈丈夫，不及孱然一妇女。
题胡仲彝冲泥访隐诗卷,元末明初,唐桂芳,春来几曾见白日，江冰江花渺无极。跳踉蛙黾也升堂，门外泥深将一尺。胡公老迈志不群，要似东坡借木屐。可怜阡陌有东西，欲往恐迷勤指画。恰如故步失邯郸，足茧蹒跚势逾迫。时情平地产太行，寸寸羊肠任盘辟。何当舍此趋康庄，万里迢迢一朝适。胡公掉头意不然，我向师山访隐客。师山先生人中英，读书闭户发已白。功名懒作出山云，细数飞花点瑶席。第想胡公一段奇，惜无画史图其迹。狂风淅淅松树间，间有磊磈之怪石。掀髯独立不受呼，直怕苍茫堕乌帻。须臾风定神始闲，羽扇左持右挂笠。赢得襄阳众小儿，争唱铜鞮手齐拍。呜呼鲍叔文章笔有神，分明如画能写真。相烦漉酒今夜月，便有山阴乘兴人。
题吕德昭鸡肋集,元末明初,唐桂芳,小年学诗双髻丫，每嗜险语同刘叉。迩来懒惰谢铲削，尚觉胸次饶槎枒。吕郎本是后来秀，笔势老树悬秋蛇。时时相过窥底里，曹丕奚翅十倍加。偶然远贶鸡肋集，灯前摩挲眼缬花。织纺青红费机巧，裁剪缜密无奇邪。又如赤子控生马，不使蹄啮驾鼓车。我尝击节一再读，谁谓诘屈犹聱牙。吕郎落托颇差异，举俗媱耳喧琵琶。似闻谱系出左史，螭头曾立书黄麻。残膏剩馥九里润，宜许文字专渠家。明朝驱驰向翘馆，山中酒热酸梨楂。团团岩桂月更好，点缀金粟开奇葩。傥逢故人诘新作，扬雄老矣传侯芭。
寿万松轩,元末明初,唐桂芳,我尝爱读长淮谣，又尝爱读庐山高。千年宇宙清淑气，散作二子秋霜毫。先生本是神仙侣，春风三醉瑶池桃。空洞可容十百辈，果然眉骨非凡曹。曾闻相国渡江左，冯夷夜恐收波涛。巍巍薇垣殿南服，璀璨象纬常周遭。先生朅来莅行院，把笔按牍嗟形劳。三军劻勷猛於虎，白昼濡沫民脂膏。片言号令胜斧钺，不敢喘息矧肯嘷。分明次第有赏格，织文亲赐金花袍。公余闭门谢私谒，卧听饥马翻空槽。大篇短章出游戏，如瓮茧绪无停缫。儒生往往尽畏缩，笔削难假一字褒。自惭鄙夫久瓠落，吴霜乱点两鬓毛。每加温温座下坐，烹煎未忍厌老饕。献公以丹丘之双鹤，赠公以沧海之六鳌。鳌以祝功名之衮衮，鹤以期寿考之滔滔。今年宽恩弛酒禁，何妨痛饮篘香醪。琵琶细细鸣娇手，明珠跳涧声嘈嘈。松轩纳凉晓无暑，冰盘涌出秋蒲萄。
和吴生维新,元末明初,唐桂芳,老来懒吐惊人语，水落寒天露沙渚。早年枉费饾饤功，谩把红花媲青蕊。后山景慕双井黄，平生袖有知见香。而今吾道付弦绝，可怜岁月空茫茫。庭前叶响雨三尺，枯树潇潇含冻湿。忽传新句满蛮笺，使我起坐三太息。要知胸次空中楼，八风不碍横江秋。纷纷英雄起南北，每为咄咄生闲愁。昨夜如槃月未落，街头美酒堪作乐。何须苦羡返舟人，如此敲门亦不恶。
病中寄王鹏举主簿,元末明初,唐桂芳,青山从事居南谯，十年勇出当氛嚣。笑持六镞关弓弴，攻城夜遁来报枭。大旗短槊风萧萧，于焉荐剡铨县寮。呜呼斯民熬然焦，赖公抚治慰龀髫。拔稂去莠如树苗，康衢鳞次虹横桥。相将偻指四载遥，薇垣赏格使乘轺。印绶累若金悬腰，每思祖泽未易徼。三槐手植重生条，晋国魏国登前朝。魏国既相勋业超，闻望勃勃翻秋潮。天人责报何寥寥，至今肉食分宗祧。伊予潦倒不自聊，兴修本欲甘箪瓢。云霾肯翳星月昭，始谤终信郑之侨。似闻两庑公所劭，锥石妥帖功匪窑。洒扫未备网蟏蛸，阍人奔走藏山椒。使我多病肌骨消，援琴自奏闲中谣。
题徐县丞善政后,元末明初,唐桂芳,我来休阳才数日，呶呶都颂徐侯德。我问侯也果何如，龙凤三年已在职。是时丞相恢复初，生民疮痍地荆棘。侯也日夜费爬梳，解鞍憩马对山色。公余缝掖坐高堂，满纸吟诗写胸臆。汗牛充栋书五车，平生正赖稽古力。谁怜群吏雁鹜行，不敢面谩敢贪墨。昨朝大府砦城壕，意欲森罗固区域。侯也布令咸争趋，浮筏源源江水塞。吾歙胡丞亦联勋，杜门饥饿常乏食。每抗上官陈是非，旁观凛凛为忧尽。况侯本是同淮人，清白一心未易得。权公文章天下奇，藻鉴妍媸誇正直。何由善政传无穷，竹帛易糜石不泐。清朝傥遇使观风，显而用之众所式。
开岁十五日访杨鉴泉,元末明初,唐桂芳,鄙夫病酒渴吞海，不管流年双鬓改。春来偶尔访君家，山气增寒雪犹在。低垂茅屋刀剪齐，小竹萧疏梅蓓蕾。清泉一窍环佩鸣，杂以乱石多磊磊。若人胸次天机深，奔走江湖今几载。划然举笔涨云烟，物敢逃形如有待。抡才端的能擅场，价重千金珠百琲。伊予夙昔话心期，老砚不灵用饥馁。何由卜筑东西头，钓水有鱼薪可采。未许天台谪郑虔，定说燕台征郭隗。手携短幅归去来，夜夜斗牛发光采。
留别江伯仁,元末明初,唐桂芳,当年三茅曾一到，群仙谓予精神好。首戴三寸鹿胎冠，骨耸眉棱许学道。后来奔走向南台，谏议相知颇同调。改制冠削斑竹皮，并把生绡写容貌。而今汨没尘土中，欲效南山隐雾豹。空余两鬓点吴霜，甚矣无成总昏耄。今年喜登东皋楼，百尺峥嵘接穷昊。五更雨气足清凉，十里岚光媚吟眺。紫金霁雪声萧骚，白石晴云势腾趠。岂无洪扣钟递鸣，况有练溪月可钓。侧闻大父人中英，凿沼梯山拟天造。娇花新移剪锦奇，美石舁来雕玉巧。珊瑚倒影浸碧波，牺象香浮出清庙。嗟吾异世虽后生，念子同袍果夙好。讲明暂假席坐温，归去宁忘国知报。屡烦设醴环翠轩，折草抽茎结乌帽。服之不称老奈何，摧颓敢对菱花照。临岐且赋长短行，鸾凤孙登作清啸。
题烈妇吴氏,元末明初,唐桂芳,吴家有女踰十五，嫁得王纲作烈妇。两小无嫌意态娇，发结青丝表情素。劻勷淮西起战氛，白日杀人任喜怒。含山县小势难支，信宿梅山隐秋雾。婉也勤事舅与姑，纲也十步一回顾。如何艰险各骏奔，舅姑不来夫亦去。形单影只逐强梁，手足胼胝困中路。寸心脉脉谁得知，笺愁欲向天公诉。天公杳冥耳不聪，骨肉暌离忍孤负。舅姑岂是钟爱疏，良人岂是佳期误。萍蓬难保此身存，恨不待年已婚娶。徘徊浦溆托波神，憔悴湘累同所苦。馋蛟嚼齧鱼为棺，誓肯坚贞遭秽污。短戈接引尔何痴，血浪翻河众惊謼。呜呼傥明生死识重轻，百岁光阴等朝露。下堂避火失待符，安得芳名刊典故。纷纷驻马再拜徒，敬吊香魂水仙墓。
题村田乐图,元末明初,唐桂芳,人言农家苦，我言农家乐。春田雨如膏，呼儿具钱鏄。牛疲卧树根，气喘啮枯箨。老妻饷午炊，随分饱藜藿。秋高谷登场，万宝光错落。回头念躬耕，此计良不恶。呜呼仕途岂似归田好，骨肉睽离不相保。半生郁郁利名愁，一夜白发惊霜草。宦游安得比两翁，山肴村酿肩相从。手持鼗鼓声鼕鼕，何异击壤歌尧风。崇安学官性嗜酒，返关兀坐无酒友。只使独醒看画图，隔林幽鸟闻提壶。
题蒋震夫竹窗诗卷,元末明初,唐桂芳,世人爱竹有何好，笺诗绿竹本二草。建溪捣纸女儿肤，拂拭光生照晴昊。孰似蒋家三径中，稚子崭然脱锦褓。自从尺寸长凌云，修干翛翛青未了。秋华结实饱凤雏，等闲肯著安巢鸟。先生世隐天都峰，种竹窗前摇翠葆。凉风起处繁声生，夕阳落后清阴窈。逍遥手把太玄经，赋性平生厌机巧。苔封空山白石床，只许群仙来问道。十年奔走京国尘，万事莫如归计早。挂冠奚必神武门，丹池无滓香且甘，酿酒百壶从醉倒。
暑中有怀叔固时留武林,元末明初,唐桂芳,暑气蒸人欲大叫，四壁何曾通一窍。尽日竟无故人来，欲雨但闻天女笑。蒲葵脱腕胡可停，蝇蚋咂肌谁所召。安得杭州买官冰，凉卧西湖湖上棹。
代送贡友瞻幛诗,元末明初,唐桂芳,宛陵南湖郁相扶，山如走马水直趋。菰蒲两岸潴万顷，集有鸿雁跳有鱼。闻君卜筑历几世，遂以姓显称楚吴。白头学士文章伯，日日待诏承明庐。仰觐清光才咫尺，殿头催赐春满壶。谢庭玉树照耳目，一一捷足功名途。情知凤雏出丹穴，毛质自与凡禽殊。朅来司会紫阳里，朝坐学舍夜读书。秋征仓廪如斗大，米粒爱护明月珠。锱铢累积肯縻费，共喜买田割膏腴。三年细满返故里，旧栽杨柳今扶疏。上堂父母问起居，下堂兄弟尽友于。一门被服青与紫，我诗宜绘家庆图。
代送汪彦文幛语二首 其一,元末明初,唐桂芳,新安本是神明乡，黄山万仞摩天苍。溪流浅碧鱼可数，巨石赑屃横为梁。纸光漆液砚比玉，春风吹出金芽香。曾闻庙食封忠烈，千年英气悬秋月。又闻词翰属龙溪，半夜校书照青藜。遥遥华胄稽谱牒，知君云仍是几叶。於焉姽婳琴堂中，意气凛凛多高风。愿如黄鹄奋千里，不比燕雀栖蒿蓬。
代送汪彦文幛语二首 其二,元末明初,唐桂芳,夫君早岁游采石，醉吸玻瓈弄明月。有时单舸访谪仙，青山无言怒涛发。蛟龙捷出如人长，悲风萧萧吹短发。贤明贾侯欣识之，胸中抱负如此奇。金科玉律亦烂熟，毫端烟雨常淋漓。嗟哉巡吏虮虱小，有才磊砢不一施。朅来乔迁紫阳里，白云古县风俗美。几回封印待长官，瘦马凌兢踏寒雨。而翁积德在后人，诸弟俊气郁眉宇。只今翁调向东阳，令弟荐剡飞秋霜。文也细满膺府檄，声华千里相辉光。共说汪家兄弟好，明年荣书上上考。
笪本可为祖母病行祷婺源中途五鹤导舞默有悬应歌以送之,元末明初,唐桂芳,春来曾无顷刻晴，十日九日常风雨。鄙夫更为感时忧，浙东贼势猛如虎。官军道上恣抢攘，居人往往尽闭户。笪君蹑屩句容来，两足蹒跚困泥土。自言三岁乳下儿，丁运艰难失恃怙。白头重亲八帙余，弗忍遗孤重摩拊。陈情之表先我心，似诉悽然无尽苦。奈何垂老卧沈绵，不及慈乌能返哺。人生至孝达神明，敢以身代期疾愈。五王联翩龙衮卷，洋洋在上谁敢侮。清香一瓣妙感通，祥飙恍若神君语。婺源尚隔五岭遥，白鹤便向尊前舞。归来喜气溢里闾，鼍鼓声喧作端午。茅山之石规玉杯，茅山之木酿玉醑。茅家兄弟把灵芝，寿彼高堂太祖母。
严陵钱君瑞醉中索题环秀楼诗,元末明初,唐桂芳,何当携眼玩环碧，十二烟螺浮几席。主翁读书楼上头，半捲疏帘衔晓日。清光散入骨髓寒，翠影长凝鬓毛湿。几回挂笏度闲云，一鸟不鸣春寂寂。
走笔戏赠张文鼎墨梅,元末明初,唐桂芳,梅花不是人间白，画工休污琼粉色。淡墨疏疏浅著烟，一枝蘸出临溪月。张君好画本诗人，吟魂写影俱逼真。从此玉妃归不得，满纸占断罗浮云。
题王仲宽唐马图,元末明初,唐桂芳,渔阳风尘吹不起，骅骝卸鞍洗秋水。奚官新络青丝缰，不嘶不龁意千里。玉花散作遍身云，铁蹄欲冻六月冰。代间龙种岂易得，合与八骏争骁腾。君不见几年蹭蹬盐车下，未售黄金满高价。相逢傥受伯乐知，何用区区诧图画。
题王鹏举漕米诗卷,元末明初,唐桂芳,君不见当年婺女米船来，霞红雪白山作堆。杖头三钱博一斗，家家鼓腹收饥雷。而今离乱与昔异，新安反棹麦舟去。概平斟满曝日乾，妻儿未许食新味。我邑隘小曾不知，科需百出民力疲。跃冶铸残农器铁，美箭伐尽柯亭枝。吴蚕未吐银丝湿，府帖又催夏税急。桐子乍大漆液黏，吏胥敲门雁行立。人人都说少府贤，讼庭不忍施蒲鞭。今年漕麦更运米，宽期集事咸归田。雄村观口秋水涨，江桅衔尾相次上。几回买鱼祭江神，愿乞顺流风力壮。白头四皓勤索歌，愿言甲兵洗天河。东邻酒好且赊吃，我歌才薄奈尔何。
九月十日命次儿文凤携琴谒张仲贤知县是晚宿澄塘兰若同吴德渊文凤联句以叙阳关别意云,元末明初,唐桂芳,丈夫不作儿女泪，独立荒郊望秋树。今晨抱琴谒侯门，一曲宫商美无度。离鸾别鹤遇知音，流水高山得真趣。老僧香焚螺甲烟，小童茶瀹龙团味。石蒲含雨漾寒波，径竹迎风滴晴翠。诗成稽首西方仙，老去逃名秃长孺。堂前桂吐月中花，溪上人呼烟际渡。幽亭一个剪茆茨，净渚数层集鸥鹭。次公无酒狂杀狂，巢父掉头去复去。攀辕截镫苦留连，对月临风莽回互。布帆百折转清江，芦雁数声隔浓雾。凤凰台上帝王居，虎豹关中英杰聚。紫薇露湿宫衣香，红药风微省郎署。张公岂独上谏章，忧国终当减租赋。行年六十老弟昆，此日寻常愧师傅。鱼书一纸报平安，慰我交情发深喟。
题李近仁太守夷山图,元末明初,唐桂芳,灵山本无山，夷山石作骨。嶙峋赑屃几千层，太行之石高于屋。碣石入海空沈沦，汉家宝鼎出河汾。至今瑞气不肯散，夜夜上天生白云。贤侯仕宦思故里，江北江南几山水。直把苍松铭寸心，万岁山前听秋雨。四海车马将会同，归来未效柴桑翁。分明衣冠李太白，落月屋梁见颜色。要使吾侪拜画图，英风绝俗人间无。
题赵仲简黄山送别图,元末明初,唐桂芳,好山似高人，招呼不可致。如何六六峰，蟠屈画图里。自言束书巢浮丘，瘦藤老树猿啾啾。悬岩瀑布飞百尺，水精为帘月为钩。有时乐奏钧天表，群仙小戏乘苍虬。只今风尘旧梦断，每怀苍壁祗自羞。岂如涂抹鹅溪绢，朝夕展玩消闲愁。画中送行客，烱烱神光浮。乌纱白纻势落魄，罄折莫是胡生不。后来差似程参军，意气矫矫超凡流。更有两士亦修整，回头饱挹黄山秋。恨不并写郑处士，蒲鞯骑牛稳如舟。呜呼新安好景名天下，晴岚万状山无罅。赵郎休用赋骊驹，醉读吾诗能当画。
赠番阳沈晋可,元末明初,唐桂芳,江南五月梅潦流，闭门吟作唤雨鸠。有客短襦泥没胫，破纱漏发寒飕飕。恍疑折角巾，又似白接䍦。何须惊骇陈梁市，便许笑倒襄阳儿。君言少小走四海，雷转空肠气不馁。遑遑逆旅无知音，每欲笺诗诉真宰。两年抱琴黄鹤楼，三年作赋鹦鹉洲。眼光艳艳银槃月，笔阵洒洒冰壶秋。夜来佩剑剑花吼，解后筠轩一携手。狂歌自喜小天地，历谭不觉飞星斗。解君头上巾，漉我瓮中春。牛马恁走江湖客，麒麟肯画山林人。
近闻叔器学正迁善府掾俱有海北乔迁喜而不寐为赋长短句二十一韵,元末明初,唐桂芳,姚君作诗似建水，朱君饮酒如淋灰。自我得二士，壮气倾九垓。凤窠丹穴岂凡鸟，马育月窟真龙媒。叔也读书渔梁上，闭门不出旁人猜。阑干醉拍山月影，呼我剩酌黄金罍。三年校官留钱塘，倏见杰阁飞崔嵬。去年又调池阳游，绕屋芙蕖秋水开。米圆如珠鲙如玉，槐阴立马荒苍苔。迁也亦复可怜人，遑遑奔走于尘埃。作赋直过鹦鹉洲，抱琴又登凤凰台。舍儒就吏营斗禄，慈亲鹤发将毰毸。有时拔剑顿足舞，仰天大笑何诙谐。当今天网下罩士，喜闻霜台重荐才。官河五月鼓声集，剡剡黄旗插高桅。广南雨洗息歊瘴，海康云霁收狂雷。政须诗书佐元帅，不用矛槊歼渠魁。金刀賨布岩洞俗，椎髻黑齿猺蛮孩。同里已盟胶漆久，同道又联雁鹜来。审知公余了无事，槟榔茶熟椰子杯。蹇予布衣谁比数，长大渐茁须满腮。岭头傥遇南来使，一枝为寄先春梅。
题雪谷诗卷,元末明初,唐桂芳,鄙夫早游廉侯家，廉侯诸郎兰茁芽。历谈鼻祖事圣主，乾坤开辟归中华。当时皇朝渐宁谧，人才密栉俱宠嘉。雪庵释子应明诏，累累作字如画沙。玉堂天上风日软，研磨老砚浮墨花。乘闲疾扫两大字，笔势衮衮悬秋蛇。第思冀北风雪冷，马毛猬缩人盘蜗。得非念佛雪岭远，琼花世界争槎枒。诸郎贻赠今几岁，玩之敛衽重叹嗟。不如寄与姚道士，万山深处巢烟霞。萧然一室水晶域，焚香了了消俗哗。只今六月若坐甑，安能飞度乘仙槎。清冷恍踏层冰上，请师为试先春茶。
追赋鲍元茂南墅 其一,元末明初,唐桂芳,南州尽烽火，南墅尚亭台。野水随田合，山云碍石开。乾坤双转毂，岁月一深杯。俛仰浑如昨，无由化鹤来。
追赋鲍元茂南墅 其二,元末明初,唐桂芳,园林欣有主，文字见诸孙。南斗低窥座，西山直入门。卜邻期岁晚，屏迹远人喧。安得扶藜杖，看云坐石垣。
雨中有怀王达善胡子嘉舒仲㶷赵伯庸暨张观海杨玄同二高士 其一,元末明初,唐桂芳,相逢何草草，相别太匆匆。世路东西异，羁怀彼此同。才推三语掾，字学九成宫。今夜钟山雨，还听静打篷。
雨中有怀王达善胡子嘉舒仲㶷赵伯庸暨张观海杨玄同二高士 其二,元末明初,唐桂芳,客路经千里，穿山势万层。年华吾潦倒，才俊尔鶱腾。泥滑妨行李，云深问老僧。荒村犹未到，细雨湿孤灯。
雨中有怀王达善胡子嘉舒仲㶷赵伯庸暨张观海杨玄同二高士 其三,元末明初,唐桂芳,二子才华俊，郎君意气多。相期青史传，休赋紫芝歌。野鹤翔云汉，山猿啸薜萝。物情多自得，吾道转蹉跎。
雨中有怀王达善胡子嘉舒仲㶷赵伯庸暨张观海杨玄同二高士 其四,元末明初,唐桂芳,每忆黄冠侣，相逢白下时。竹床丸宿药，松屿拾残棋。客路从浇俗，仙家悟化期。今年授衣节，摇荡菊花枝。
除夕,元末明初,唐桂芳,肯为横青眼，空嗟出白髭。时光浑似旧，世态竟如斯。继述惭先志，携持念小儿。岭梅消息早，开到向南枝。
偶题示虎凤二稚,元末明初,唐桂芳,作客三千里，明年六十翁。传家无长物，到老得诗穷。种杏添新蕊，移松长旧丛。闲中参妙理，一一领春风。
有怀胡子微时谪和州,元末明初,唐桂芳,远谪和阳道，而今两岁期。病身惟有骨，髡首尚留髵。老母无能养，娇儿不解悲。平生二三友，惆怅立多时。
黟县道中,元末明初,唐桂芳,如此古黟县，凄凉未易陈。万山惟听雨，半日不逢人。虎啸偏愁客，花香欲醉春。明朝各分袂，滩险石磷磷。
留别程舜卿诸公,元末明初,唐桂芳,送客短长亭，骊驹那忍听。时光双鬓白，吾道一毡青。落日心还壮，微风酒易醒。扬雄空老去，谁授太玄经。
送权生丙童游金陵 其一,元末明初,唐桂芳,槐堂承相里，今日汝来游。莫怪传经懒，翻怜老病休。潮生声入夜，雁落影横秋。傥有东归使，音书肯寄不。
送权生丙童游金陵 其二,元末明初,唐桂芳,汝叔相知晚，俄逢练水滨。笔锋云作使，谈麈玉为人。北阙声华远，东曹事业新。老生甘瓠落，多病鬓如银。
过太湖 其一,元末明初,唐桂芳,小舟如一叶，风顺亦悠哉。浪撼山疑动，云移树欲来。荐贤容有道，遗逸愧非才。莫惹怀乡恨，临风进一杯。
过太湖 其二,元末明初,唐桂芳,向晚推篷望，群山隐约青。篙工排蚁势，野饭杂鱼腥。水阔疑无地，天低剩见星。吴音相尔汝，聊复慰飘零。
七月望日与龙翔付知命谒了即休上人因登金山绝顶见真杨瓜州镇江江阴诸山戢戢如指,元末明初,唐桂芳,独立金鳌背，乾坤浩荡间。远吞四海水，低压五州山。说法骊龙听，忘机鸥鸟闲。乘槎如可问，吾欲款仙关。
送杨曾之浙东 其一,元末明初,唐桂芳,佳丽金陵地，萧然尔独居。门无私客谒，座有谏官书。清切登台久，光华入幕初。浙东劳远役，民瘼问何如。
送杨曾之浙东 其二,元末明初,唐桂芳,自喜江湖上，相交气槩中。名郎新奉檄，尔父旧乘骢。驿馆三秋雨，官船万里风。定知重见日，烂醉菊花丛。
过杨子江和王酒仙韵,元末明初,唐桂芳,平生称壮观，今夜共危船。海内无双士，江心第一泉。星离光尚湿，月转晕方圆。浩矣诗成癖，飘然意欲仙。
过旌德县,元末明初,唐桂芳,路入旌川境，晴光泼眼明。攒峰浑欲语，幽草不知名。老屋僧留话，荒原人独耕。慇勤成晚宿，野饭石泉清。
度新岭,元末明初,唐桂芳,迢迢设险阻，寸寸倦跻攀。不到庐山险，那知蜀道难。娇花迎客笑，幽鸟怪人看。却忆幽栖地，当年咏考槃。
立春和李白春日韵,元末明初,唐桂芳,倚杖喜逢春，莺迁可唤群。已更新国主，谁识旧将军。塞北山凝雪，江东日拥云。无才甘瓠落，肯作剧秦文。
晓行,元末明初,唐桂芳,旅泊三千里，思亲十二时。冲云寻路险，带月出山迟。鸟语频摅臆，花看自美姿。无人知此意，小立为题诗。
种松凿沼见梅大兄有诗相贺次韵奉谢,元末明初,唐桂芳,悟得浮生理，翛然懒是真。移松延宿鹤，减饭及修鳞。父子长相别，诗书不救贫。殊方喜安稳，消息近来频。
用石门宴集韵有怀王达善,元末明初,唐桂芳,青春千里道，白发百年心。有约居茅屋，无由会竹林。艰难挂宝剑，憔悴铸黄金。自失相知友，何烦费苦吟。
示文虎,元末明初,唐桂芳,平生苦诗癖，为撚数茎髭。有客寻安道，无人说项斯。哺乌怀汝母，氏犊爱吾儿。东海珊瑚树，今看第五枝。
送赵按察使,元末明初,唐桂芳,人才产吴楚，吏术见萧曹。肯厌驱驰倦，应誇赞画劳。秋霜飞健笔，夜雨湿征袍。回首金陵道，春光醉碧桃。
除夕谢鲍尚褧遣贶 其一,元末明初,唐桂芳,人事匆匆度，流年亹亹增。江山双蜡屐，天地一书灯。身老甘贫贱，居闲谢爱憎。犹烦故人意，馈酳愧无能。
除夕谢鲍尚褧遣贶 其二,元末明初,唐桂芳,凤阙人才少，鸡林道价增。自怜徒刻楮，谁肯为传灯。白鹤无心梦，青蝇有赋憎。平生二三子，羡尔属多能。
和子野妷韵 其一,元末明初,唐桂芳,老病缘吾在，音书到汝边。人情悲昨日，吾道厄残年。警露三更鹤，嘶风八月蝉。白头吟思减，短涩不成篇。
和子野妷韵 其二,元末明初,唐桂芳,近得琶塘使，新诗手自开。汪洋桃叶渡，摇荡菊花杯。岁月兵常满，乾坤老不才。病来消瘦尽，心死着寒灰。
和子野妷韵 其三,元末明初,唐桂芳,目断三千里，心怀十二时。流年空冉冉，去国太迟迟。白日妖星现，青天泪雨垂。檀公六六策，到老不能施。
怀鲜于必仁 其一,元末明初,唐桂芳,簪缨旧卿相，翰墨小神仙。足迹半天下，心怀太古前。仲连将蹈海，元亮未归田。犹忆儿童岁，攀华醉管弦。
怀鲜于必仁 其二,元末明初,唐桂芳,诗酒狂犹在，情怀晚更真。闻声还似旧，顾影已无邻。白鹤能超俗，苍松不受尘。五湖烟浪阔，未许老鲈莼。
怀鲜于必仁 其三,元末明初,唐桂芳,六十摧颓甚，相逢少故人。死生频偻指，离乱暗伤神。经术几无补，才华果绝伦。晚来挥翰处，墨染笔花春。
怀鲜于必仁 其四,元末明初,唐桂芳,月皎俄如昼，山凉总是秋。唐衢虽善哭，宋玉只供愁。薄俗无青眼，流年已白头。萧条昧生理，一恁拙于鸠。
述怀 其一,元末明初,唐桂芳,耕凿吾逃世，文章谁荐贤。艰难添白发，留滞隔青天。雨暖花迷蝶，溪清柳贯鲜。闽南米价贱，满拟放江船。
述怀 其二,元末明初,唐桂芳,浙右方虞盗，朝端正渴贤。鼓金声震地，旌节影连天。战北多人醢，时危乏海鲜。将军闻号令，警急要戈船。
喜雨,元末明初,唐桂芳,畎亩冬将尽，屯膏两月过。焦心愁太甚，到耳喜偏多。占毕言犹在，为霖事若何。草堂无客到，不觉自长歌。
送族侄李士宜归严田二解 其一,元末明初,唐桂芳,栽松结茆屋，屋小客频来。白发愁边改，黄花乱后开。江山双破屐，宇宙一深杯。偶读思亭记，令人泪满腮。
送族侄李士宜归严田二解 其二,元末明初,唐桂芳,老去思乡里，何时拜墓田。山深云气走，水落石头圆。异世惭先德，同宗觉汝贤。好将苏氏谱，一一向人传。
用陈敬所韵奉简董仲潜 其一,元末明初,唐桂芳,佯狂董隐士，学道本高流。倦踏燕山月，归寻练水秋。金丹炉里伏，箬笠画中求。末俗无人识，从教众口咻。
用陈敬所韵奉简董仲潜 其二,元末明初,唐桂芳,求仙登上界，喝佛遍丛林。座上逡巡酒，窝中快活吟。曾传丹化米，政用铁成金。卜筑南山道，都忘出处心。
送从子之江西 其一,元末明初,唐桂芳,放棹三江口，辞家五岭东。残年千里别，何日一尊同。出处心须小，文章气尚雄。白头慈母在，行色莫匆匆。
送从子之江西 其二,元末明初,唐桂芳,犹忆儿童日，摊书尔独能。翻怜双白鬓，空负一青灯。对酒他乡客，将诗何处僧。别离今老大，风雨暗溪藤。
送从子之江西 其三,元末明初,唐桂芳,汝壮身须远，吾衰意转迷。一门半生死，诸侄又东西。孺子亭前坐，滕王阁上题。大江波浩荡，庐阜与天齐。
和李太守感怀韵二首 其一,元末明初,唐桂芳,作郡一千日，忧民十二时。抱琴归亦好，露冕出偏宜。志气风云会，襟怀冰雪期。文章贤太守，光采照南离。
和李太守感怀韵二首 其二,元末明初,唐桂芳,病起南楼日，云随雨到时。拥裘眠未稳，沽酒醉相宜。采菊陶元亮，焦桐钟子期。相看增意气，那忍暂分离。
怀先人 其一,元末明初,唐桂芳,严亲八帙鬓毛垂，治世何曾识乱离。身后尚存三尺墓，集中空见百篇诗。绿筠轩小花为褥，白石阶平槿作篱。欲往城南渺何许，几回长费梦魂思。
怀先人 其二,元末明初,唐桂芳,忽忆先人涕泗垂，百年骨肉半分离。忍逢今日干戈起，幸抱平生箧笥诗。地僻云埋松下石，日斜水护竹边篱。痴儿未遂光扬志，何以终身表孝思。
谢仁仲见贻佳什,元末明初,唐桂芳,可怜卧病一春余，何异浮云点太虚。次第当虞丹鼎熟，寻常错把酒杯疏。阶无系马应遭骂，家有笼鹅为换书。斑竹近生无数笋，傍人疑是子猷居。
和程生克有弄璋之庆,元末明初,唐桂芳,念汝相从昔未婚，掌珠今见浴金盆。欲知江左多文献，定许河南两状元。泼泼鲤鱼供美馔，修修鸑鷟映华轩。太公七帙俱强健，喜弄樽前四世孙。
奉仲脩同知 其一,元末明初,唐桂芳,病夫怅望楚天低，一个文星夜向西。花自上林曾遍赏，凤经阿阁欲深栖。百壶官酒心尝醉，五色蛮笺手自题。老大品量吾岂敢，当年李杜许名齐。
奉仲脩同知 其二,元末明初,唐桂芳,剔尽韩檠二尺低，应知家学出关西。荒村月苦人将静，老树霜寒鹤未栖。文字已传千里远，姓名方自九天题。维舟早晚鄱阳郡，湖水初生柳叶齐。
奉仲脩同知 其三,元末明初,唐桂芳,白头杜老遭离乱，几度移家住瀼西。自喜文章称怪怪，谁怜踪迹返栖栖。袖长肯向筵前舞，橘熟应须霜后题。见说省中多暇日，一帘红药雨声齐。
送伯刚归星源兼简吴用宾洪明善,元末明初,唐桂芳,王化当今自南北，人才平世恁东西。飞扬士卒辕门卫，号令将军虎帐栖。道路传书新羽檄，家乡华屋旧榱题。幕中二妙如相问，莫说雄谈可下齐。
寄题心远楼,元末明初,唐桂芳,见说杨家新缔搆，数重茅屋出林标。情怀不是乖时世，踪迹多应避俗嚣。云尽天边山拥市，雪残溪上水平桥。折腰懒似陶彭泽，酒熟松花香满瓢。
单乐山有船到滩头翻白浪之句景晖足成唐律一解某亦僭和,元末明初,唐桂芳,溪行何异入闽中，卧看青山重复重。船到滩头翻白浪，桥横渡口架苍松。乡心暗逐云千里，客梦频敲雨一篷。无复承平旧风景，年年相忆采芙蓉。
和褚岭,元末明初,唐桂芳,啁哳幽禽唤晓晴，路人遥指跨骢行。未离建业秋霜肃，才到徽山瘴雨清。十里豪吟猿鸟怪，半天悲啸鬼神惊。老夫昔忝乌台荐，多病名辞一纸轻。
送郑士恒往江西,元末明初,唐桂芳,洪都昔号殿西土，画省新开列上台。郑老每从工部饮，乌公何待石生媒。断云将雨侵书幌，明月随风落酒杯。山獠洞庭皆入贡，海船日日候潮来。
闻雪中仲修诸公谒国良大尹时余有海宁之役不偕兹会明日彦冲下访始知其故再用奉仲修西字韵以发一笑 其一,元末明初,唐桂芳,雪兆丰年酒价低，也应乘兴过桥西。风抛乱絮迷行迹，鸟择危梢认故栖。扑面营营供客赏，穿窗故故索人题。天妃果是栽花手，开遍园林顷刻齐。
闻雪中仲修诸公谒国良大尹时余有海宁之役不偕兹会明日彦冲下访始知其故再用奉仲修西字韵以发一笑 其二,元末明初,唐桂芳,老来合眼梦乡里，百尺浮图傍水西。宇宙何时无战伐，江湖到处有羁栖。不嫌麋鹿添深迹，祗恐芭蕉失旧题。皓首归欤理荒秽，一畦春韭斩新齐。
送权伯文刘仲脩二公赴金陵 其一,元末明初,唐桂芳,垂杨不管人攀折，日日河边别恨倾。马上云移纨扇影，楼头风约玉箫声。洛阳雅负经纶志，番水终归雉堞城。况复官联旧青琐，五更月白御街行。
送权伯文刘仲脩二公赴金陵 其二,元末明初,唐桂芳,今年未听黄梅雨，水落桥头一丈深。每赖诸公相慰藉，忍遗一老恣沈吟。神光易动丰城剑，古调难追绿绮琴。剩欲东门图醉别，近来官酒贵如金。
病中辱周彦明吴彦冲下顾荒寂长篇短句间见层出懒拙不即奉答姑述唐律十解以谢 其一,元末明初,唐桂芳,谁觅家居大小溪，溪头树影可齐齐。清秋晒杮皴皮熟，白日悬猿背面啼。远客醉归愁险路，病翁懒出怯深泥。夜来南斗觇奇气，怪底文星独向西。
病中辱周彦明吴彦冲下顾荒寂长篇短句间见层出懒拙不即奉答姑述唐律十解以谢 其二,元末明初,唐桂芳,先生何事困山囚，澼絖于今尽建侯。石骨有棱宜碍路，溪流无罅却通舟。绿荷倾盖二三尺，红槿开花千百头。惭愧陈琳草檄手，才疏意懒更悠悠。
病中辱周彦明吴彦冲下顾荒寂长篇短句间见层出懒拙不即奉答姑述唐律十解以谢 其三,元末明初,唐桂芳,梧桐将雨荐新凉，烂烂欃枪夜放光。悯晋尪羸惟有骨，医秦狂暴却无方。栗里可怜非隐所，桃源毕竟是仙乡。摩挲病眼关山隔，老滴西风泪数行。
病中辱周彦明吴彦冲下顾荒寂长篇短句间见层出懒拙不即奉答姑述唐律十解以谢 其四,元末明初,唐桂芳,先子平生笃爱真，时儿聪慧每誇人。孝扬未尽三牲养，翰墨犹存百世珍。夜梦音容偏恍惚，每怀恩德倍酸辛。回头豚犬催吾老，但愿无忘骨肉亲。
病中辱周彦明吴彦冲下顾荒寂长篇短句间见层出懒拙不即奉答姑述唐律十解以谢 其五,元末明初,唐桂芳,造楮山翁操国柄，一时物价赴低昂。渔梁水落青螺出，鸟道天晴白果香。误喜病怀相唯诺，空遗老笔擅文章。平生周子通家契，昨拜兄茔涕泗滂。
病中辱周彦明吴彦冲下顾荒寂长篇短句间见层出懒拙不即奉答姑述唐律十解以谢 其六 和程仲仁,元末明初,唐桂芳,水落山溪路可通，惜无佳客为谈空。气吞湖海文尤壮，胸满乾坤道不穷。家少黄金单嗜酒，愁添白发欲成翁。冰壶冻损寒梅蕊，自向茅檐待日烘。
病中辱周彦明吴彦冲下顾荒寂长篇短句间见层出懒拙不即奉答姑述唐律十解以谢 其七,元末明初,唐桂芳,平生爱慕程文学，一见浑如骨肉亲。侨寓厌听芦叶雨，故乡未老蕨芽春。骚坛高筑成勍敌，佛屋相依结近邻。大小溪头田百顷，山鸡野鸭未为贫。
病中辱周彦明吴彦冲下顾荒寂长篇短句间见层出懒拙不即奉答姑述唐律十解以谢 其八 寄题溪山一览亭,元末明初,唐桂芳,杜陵一览众山小，好事元戎况有亭。红树深明朝雨暗，白鸥飞尽晚烟青。关河表里连城郭，日月东西绕户庭。眼力欲穷千里外，动人霜角酒初醒。
病中辱周彦明吴彦冲下顾荒寂长篇短句间见层出懒拙不即奉答姑述唐律十解以谢 其九,元末明初,唐桂芳,山耸牛头来北极，水分雁爪向西倾。曾无障碍云填道，每有光辉月满城。十万貔貅归号令，三千熊虎佐威声。何如携取谢安妓，笑拍阑干岸帻轻。
病中辱周彦明吴彦冲下顾荒寂长篇短句间见层出懒拙不即奉答姑述唐律十解以谢 其十 贺程用中弄璋,元末明初,唐桂芳,丞相单传知府裔，而今厚泽见闻孙。清风黄阁三台贵，皂盖朱幡五马尊。利市乍颁联玉果，斓斑初试出金盆。分明头角真英物，拟待槐边恣讨论。
病中次韵有怀伯文 其一,元末明初,唐桂芳,联翩接踵向金陵，对酒悲歌不忍倾。梅雨和烟成瞑色，荷风杂水作秋声。凤凰无复吹箫地，龙虎空存辱井城。试问长安天远近，举头但见日边行。
病中次韵有怀伯文 其二,元末明初,唐桂芳,愁心却似沧溟水，流遍东南日夜深。好客俱登青琐闼，老夫只诵白头吟。龙潭雨足须乘舫，鹿苑风清或抱琴。光景不殊人世换，几家隔岸柳摇金。
次韵奉答鲍尚褧,元末明初,唐桂芳,病起凌兢似鹤形，可怜对酒不能倾。歌残易水非燕计，读尽离骚是楚声。云阁林阴迷别坞，雨拖野色入空城。犹思康健颜如玉，饱饭无忧踯躅行。
四用韵奉谢鲍尚褧新诗之辱,元末明初,唐桂芳,病中不悟死还生，起对妻儿泪眼倾。竹月当窗如汞走，松风落涧似洪声。梦寻故友多迷路，愁认乡关只隔城。何似往来棠樾里，一双文鹿驾车行。
七用韵奉寄程仲庸,元末明初,唐桂芳,河南谱系唐昌簿，一见轩然意气倾。近喜诸公交荐剡，每传多士让诗声。相思几度长悬榻，报谒终年罕出城。只有郑虔最知己，巷南巷北日同行。
八次韵奉简郑士行,元末明初,唐桂芳,尚说故乡淮甸好，雄谈满座建瓴倾。侵晨放鹤摩霄影，半夜归船逆水声。和洽恍同跻寿域，太平何待筑长城。而今破帽秋风客，懒逐雕鞍喝道行。
送懒云真士归龙虎山兼寄观海内史 其一,元末明初,唐桂芳,曾闻龙虎神仙宅，合作江南第一山。已解玄关参奥妙，更求师法砭愚顽。抄方每跨青牛出，卖药时随白鹿还。想得故园重九近，西风满把菊花斑。
送懒云真士归龙虎山兼寄观海内史 其二,元末明初,唐桂芳,半年不饮渴生吻，几日无诗愁满胸。客里都忘广信路，梦中如听贵溪钟。仙机有女和云织，野碓无人带雨舂。从此别离千里外，将书何处觅行踪。
贺姚叔器卜筑溪南,元末明初,唐桂芳,犹忆石梁最佳处，夜深月影转阑干。昆明已付劫灰冷，茅屋不禁风雨寒。剩喜携持同稚子，未妨谈笑共儒官。何时好办青蓑笠，拟向溪南把钓竿。
和山行访隐,元末明初,唐桂芳,秋宵苦短梦归遥，应负淮南赋隐招。笠泽鱼肥无缩项，吴江米熟有长腰。人情多幻成豺虎，天运相驱转汐潮。赢得山行幽兴好，树阴阴下小溪桥。
载赓游武夷韵 其一,元末明初,唐桂芳,闽海人烟接岛夷，仙家元在画桥西。春风酒熟三姑市，夜雨茶香九曲溪。古洞设关闲铁锁，悬崖凿室上云梯。神呵鬼护龙蛇字，他日重来觅旧题。
载赓游武夷韵 其二,元末明初,唐桂芳,大隐屏前叠翠岑，断肠忽听白猿吟。读书炉畔残煨火，讲易堂中旧盍簪。隔水幽华红步障，穿松小鸟绿衣衿。王生不作谭玄想，谁识先天太极心。
和王石门韵,元末明初,唐桂芳,几度寄书长不达，忽传佳句又残年。官清俸薄出无马，门近溪深步有船。万石钟鸣寸筳扣，千钧鼎重一丝悬。多君道气偏怜我，老却容颜欲学仙。
送胡右文,元末明初,唐桂芳,乾坤清气与谁分，江浙今称胡右文。秋色三分闽海路，诗情一半越山云。无钱爱把青荷叶，有兴闲书白练裙。若见大苏烦问讯，君家兄弟总超群。
朝宗进士和韵有怀,元末明初,唐桂芳,绿绮不传天上谱，白云自是画中诗。苟知处世二宜去，何必操心六出奇。杜甫无家长作客，虞翻多病老如期。相思㶁㶁阶前水，流到西湖月上时。
和蒋震夫时寓灵山,元末明初,唐桂芳,诸公天上送将归，处士今占属少微。路转山亭迷宿雾，水冲村碓捣残晖。青春贾谊多才达，白发冯唐与世违。遥想石楠花正发，避人时有竹鸡飞。
闻仁泽病手诗以代问 其一,元末明初,唐桂芳,天公爱子凌云气，故使从旁袖手观。好待持螯居泽国，未妨遮日上长安。始知吾道屈信易，谁信时情反覆难。澼絖千金有良药，相逢莫放酒杯乾。
闻仁泽病手诗以代问 其二,元末明初,唐桂芳,如君自负经纶手，休戚从来付大观。每恨有时怜契阔，却教无使报平安。风流莫惜韝鹰俊，强健何惭举鼎难。想得画屏围宴坐，一林新笋落花乾。
国宝先生手疾未愈再用韵以赎疏慢之罪,元末明初,唐桂芳,先生大笔真燕许，绝学从今得重观。钓掣鳌头犹矍铄，杯除蛇影便轻安。刘伶可作尊拳惧，石勒翻思毒手难。往事悠悠付千古，煮茶聊沃渴喉乾。
伏读仲安雅制不觉技痒再用韵以谢,元末明初,唐桂芳,眼看棠樾只三里，轧轧小车随意行。绿树响时疑雨至，青山缺处许云平。新诗大似有声画，老手何妨倒著绷。拂拭菱花照颜面，肯教镊白可怜生。
和子静先生韵答见梅兄希贤侄 其一,元末明初,唐桂芳,纷纷作者何须数，惟有先生学古心。寸铁不持嗟往昔，骚坛高耸见当今。忍听旧侣山阳笛，宜效诸生洛下吟。白发吾翁清裁远，凄凉几向梦中寻。
和子静先生韵答见梅兄希贤侄 其二,元末明初,唐桂芳,分明李杜虽同世，见面何如直见心。稍稍诗存赋比兴，寥寥人有去来今。一身万里长为客，二句三年费苦吟。雨后江村沙路稳，何时骑马定相寻。
再用韵酬叔固,元末明初,唐桂芳,小窗趺坐爱春余，落尽梨花夜雨初。客里两斟新岁酒，归来频得故人书。自知黄绮无时调，不是嵇康与世疏。总角论交今长大，清沟惭愧映污渠。
后山植华有感,元末明初,唐桂芳,每爱幽居咏考槃，何须飞梦到长安。碧藤自起四五尺，紫竹新添三两竿。长短鹤凫随物好，方圆枘凿合时难。山中道士偏怜我，近寄华㘽满药阑。
叔固游齐云岩诗以寄之 其一,元末明初,唐桂芳,离群索居已多日，穿深度密遍几峰。草长云中知是术，人行涧底恐非龙。夜斟白酒新开瓮，晓读丹书旋启封。我欲藤床试春梦，莫教道士误鸣钟。
叔固游齐云岩诗以寄之 其二,元末明初,唐桂芳,华于春莫偏饶意，诗到休昜最好峰。半夜生风谁弄笛，满天吹雨客呼龙。时情切莫争蜗角，世事何殊梦蚁封。真武祠前三昧酒，齐云岩畔一声钟。
叔固有惟恐阇黎饭后钟之句再用韵以解之,元末明初,唐桂芳,古歙旧闻丞相里，海宁今拜丈人峰。肯教微利蚌持鹬，不使奇才蛇作龙。万里星辰皆北拱，九重宫阙愿东封。如君合是青云器，好把功名上景钟。
和志亨项村留题韵,元末明初,唐桂芳,不惮黄尘二十里，来穿绿暗两三村。愁中每觉羁怀倦，醉里都忘世事繁。溪女漾纱春雨霁，山翁晒药午蜂喧。早闻此地宜归隐，未信时人许细论。
用畿字韵谢汪处谦先生新诗之辱 其一,元末明初,唐桂芳,古今争战一秤棋，试看长安总旧畿。天地无情吾辈老，江湖有恨故人稀。百年地僻惟耽酒，五月山寒未卸衣。咫尺城南亲舍在，白云稍稍傍檐飞。
用畿字韵谢汪处谦先生新诗之辱 其二,元末明初,唐桂芳,泰华山高滴翠肥，观光犹记上京畿。百王制作于今盛，万国来朝自古稀。人品合陪青琐闼，官阶已制芰荷衣。侯芭惭愧登门早，事业无成鹢退飞。
送王伯恂兼寄南院诸御史,元末明初,唐桂芳,倦予已理登山屐，送子今撑上濑船。六月官冰偏止渴，去年腊酒不论钱。且从句曲寻茅固，好向金陵觅谪仙。二十四人骢马使，岂无一纸荐章传。
送郭彦辰如杭归省兼寄陆菊逸,元末明初,唐桂芳,白头亲老初为吏，青眼谁能定荐贤。浦口月明天似水，湖边云起屋如船。每逢李白酒必醉，此去陈蕃榻又悬。万一故人相问讯，南山射虎过年年。
和石松友端阳韵,元末明初,唐桂芳,风风雨雨过端阳，闲看山云低度墙。旧日曾为白下客，诸公同进紫霞觞。病身剩蓄三年艾，学道宁怀一宿桑。醒读离骚浑未忍，忠臣虽死骨犹香。
和徐方舟过水西寺,元末明初,唐桂芳,我爱题诗水西寺，深潭白日有龙眠。万山苍翠常飞下，六月炎蒸不到前。肯为簿书苦羁束，且容杖屦恣攀缘。老禅说偈如翻海，一个猿啼隔竹烟。
和偶题,元末明初,唐桂芳,百年光景只春华，随处东风燕作家。西寺题诗还可和，南城卖酒也能赊。晴天愁写弟兄雁，老圃新生母子瓜。不见陈蕃能下榻，高情孤负白云茶。
和度芙蓉岭,元末明初,唐桂芳,何年玉女采芙蓉，梦入闲云十二峰。僻野晓行常畏虎，深潭晚浴不逢龙。风回上界疑摇佩，语落空林似响钟。说与桃源后来者，祇愁幽阒易迷踪。
和赋星源风景,元末明初,唐桂芳,千岩万壑星源郡，恰似乾坤斧凿初。绕屋晚阴堪系马，平桥秋水可罾鱼。砚多洗墨诗痕露，印每封苔官事疏。第一人家灯火闹，小儿都诵晦庵书。
送汤君济赴广西宪幕 其一,元末明初,唐桂芳,汤郎意气浩如霓，白马雕鞍新凿蹄。试吏早从公府荐，征书亲自荐官题。江天露洗星辰湿，海岛风生瘴雨低。闻道纪纲多暇日，满庭榕叶鹧鸪啼。
送汤君济赴广西宪幕 其二,元末明初,唐桂芳,皓月如银老桂秋，明朝催动孝廉舟。江山迢递三千里，广海东西四十州。荔子输官供酒盏，槟榔留客当荼瓯。清心莫饮贪泉窟，霜压黄茅瘴已收。
送程寿卿奉差之湖南帅府,元末明初,唐桂芳,几年江左长相别，今日湖南又远征。裘马郎君曾试吏，诗书元帅不论兵。雨余衡岳朝云合，帆落洞庭秋水生。闻道黎民逢治世，竹枝歌好月三更。
仆自已夘留宣城庚辰留容山辛巳留建邺壬午留槐堂凡四历重九不预茱萸之会诗寄家兄敏仲友人定夫一笑,元末明初,唐桂芳,四年不预茱萸会，欲倒西江浣渴心。弟劝兄酬俱契阔，天高地迥独登临。忽闻紫雁愁先破，未见黄花意更深。眼底故人多白发，秋风衰谢畏知音。
和张公子登谯楼兼呈李侯,元末明初,唐桂芳,火后凄凉懒上楼，满天风露属深秋。山围平野东南阔，水傍孤城日夜浮。怀古不堪心恻恻，谋生转觉事悠悠。题诗赖有知音在，李广如今老已侯。
和王运同思归韵,元末明初,唐桂芳,平生节操许谁过，满面霜风白发多。文体暗中知沈谢，诗情灰里得阴何。功名大似梦槐国，身世不须营茧窝。却笑江州老司马，青衫未肯换渔蓑。
日者留海宁叔固寄以佳什走笔奉谢兼简惠翁贤父子,元末明初,唐桂芳,词源衮衮学三余，雅爱应推屋上乌。坦腹右军高众子，低头东野愧吾徒。翻翻木落天容淡，可可梅香夜气孤。把剑喜逢吴季札，功名随意取长途。
送汪生彦通之广信,元末明初,唐桂芳,传心已得曾参学，荐口翻惭鲍叔知。剩说松厅名誉早，也趋莲幕簿书期。凤凰台上朝携酒，龙虎山中夜赋诗。指日闽南应过我，几家烟雨荔枝垂。
和汪生彦通韵,元末明初,唐桂芳,犹忆相从紫阳里，雨晴屋上见青山。读书不似向来好，应俗何曾半日闲。自草太玄生白发，谁餐大药驻朱颜。闻君吏隐玉溪侧，只隔邻封可往还。
四用韵有怀诸家兄,元末明初,唐桂芳,近来最苦忆乡里，飞梦蘧蘧绕故山。兄弟半随江雁散，生涯正似海鸥闲。柳条春早缄新眼，枫树霜严学醉颜。马上吟诗常日晏，路人笑指不知还。
二月六日偕善先罗照磨游武夷舟中有作 其一,元末明初,唐桂芳,溪水粼粼浅见沙，隔篱知是野人家。心忘浊世无过酒，面对青山自啜茶。三尺篷窗低似屋，数株桃树烂如霞。武夷若许寻仙路，为借西风八月槎。
二月六日偕善先罗照磨游武夷舟中有作 其二,元末明初,唐桂芳,笔势翩翩锥画沙，相逢况是老诗家。广文官冷常无饭，使客神清只爱茶。苔蚀残碑忘岁月，树笼古洞隔烟霞。幔亭宴罢无消息，欲驾张骞海上槎。
二月六日偕善先罗照磨游武夷舟中有作 其三,元末明初,唐桂芳,梅花香月印溪沙，绝胜西湖处士家。仙品未餐丹鼎药，官租已课碧云茶。松窗不散连朝雨，石屋犹栖太古霞。春水断桥迷野渡，一双幽鸟立枯槎。
送陈进善偕赵宪郎之浙西,元末明初,唐桂芳,声名久属赵清献，家世咸推陈太丘。千里江山辞建业，一帆风雨到杭州。藕花白白湖边寺，杨柳青青郭外楼。幕府若逢相识问，几年闲却钓鱼舟。
题刘子静丛芳堂诗卷后,元末明初,唐桂芳,尔祖榱题旧匾存，遗芳百世在贤孙。心传信有芝兰种，手植都无荆棘根。九夏风生泉满洞，三更月转石为门。买舟欲觅青田县，鸡犬人家第几村。
寄王达善山长,元末明初,唐桂芳,犹忆金陵佳丽地，于今契阔已三年。断云不见江东树，明月曾归浙右船。茅阜观中苍术煮，石门洞口白猿悬。输君仕宦偏萧散，疑是王乔跨鹤仙。
寄程叔固 其一,元末明初,唐桂芳,向来曾坐丞相府，天上图书世罕闻。钟鼎王侯俱泯迹，衣冠兄弟尚能文。山深竹坞悬青雨，昼静松窗留白云。老子婆娑醉槐下，风花几片度斜曛。
寄程叔固 其二,元末明初,唐桂芳,风餐水宿月为期，百丈牵舟上石矶。尘世难逢丹灶术，浮生易叹白头非。九华天晚云堪掬，五老峰高鹤未归。醉读离骚龙出听，满江烟雨湿霏霏。
题横野楼,元末明初,唐桂芳,夜凉天地疑无暑，雨过溪山都是云。野色每从楼上得，秋光肯向市中分。凭谁唤起篴三弄，容我借来鹤一群。定有仙人沽酒醉，海波新染白榴裙。
寄吴子静先生,元末明初,唐桂芳,携家喜近丞相里，水绕青山山绕村。问字有人时载酒，催租无吏夜敲门。栽华带雨生新子，觅竹和泥长旧根。他日可名王粲宅，井边曾洗墨香痕。
和鲍县尹心田道院设醮韵,元末明初,唐桂芳,神光曾遇泰山尖，后世侵寻礼法纤。黄纸丹书知尚敬，太羹玄酒味方甜。瑞云霭霭常围座，仙鹤翩翩不下檐。寄语郎官名父子，定将繁祉锡安恬。
王和夫新迁楼居乃晓山刘先生故宅也溪山好景吟所未尽必待吾和夫发之次韵奉贺,元末明初,唐桂芳,笑拍阑干喜共临，元龙豪气冠于今。山云拥树天开画，野鸟呼晴客醉吟。春老花飞频点砚，夜长松韵当鸣琴。谁知王粲登楼赋，不减依刘夙昔心。
送罗季端学录二首 其一,元末明初,唐桂芳,学舍如舟拥半毡，每从谈笑共蝉联。床头酒熟陶元亮，驴背诗成孟浩然。烟抺松根山列画，雨添沙觜水鸣弦。归来兄弟俱无恙，不用看云白日眠。
送罗季端学录二首 其二,元末明初,唐桂芳,莫遣吴霜侵二毛，官资迟见著青袍。祠成徽国名垂远，诗到宣城格愈高。月转野花香寂寂，雨笼溪树响骚骚。扁舟明日南陵道，玉尺鱼肥水半篙。
次韵陈敬所高吟之辱二首 其一,元末明初,唐桂芳,墙角疏筠障碧空，翛翛时动故人风。几行汉隶用心苦，数解唐诗厌俗同。夜雨对床忘契阔，西窗剪烛话穷通。何如觅酒襄阳市，拍手群儿笑醉翁。
次韵陈敬所高吟之辱二首 其二,元末明初,唐桂芳,尚忆元龙意气雄，高楼晴捲落华风。别离未觉三秋远，咫尺常怀千里同。近郭晚山嘉树合，孤村春水小桥通。白沙溪竹浑如画，我欲携家学钓翁。
题彭正卿竹溪吟卷,元末明初,唐桂芳,何妨结屋清溪上，领取琅玕万个风。淇澳有诗生笔底，渭川佳境在胸中。月明沙净摇疏影，雨过波深长旧丛。借问箨龙今几尺，会逢雷震啸长空。
暇日登尚絅秀才楼居率成四律以贺 其一,元末明初,唐桂芳,石耳山高眼界开，寒英端自九天来。重重银屋花成簇，粲粲琼林蝶作堆。三十六峰非地肺，万八千仞即天台。主人傥不厌宾客，且尽尊前斗大杯。
暇日登尚絅秀才楼居率成四律以贺 其二,元末明初,唐桂芳,仙人自古好楼居，又见峥嵘百尺余。十里岚光浮画栋，半天云影护残书。登临王粲赋初作，偃卧元龙气不除。岁晚相过频剥啄，湘帘共听雨疏疏。
暇日登尚絅秀才楼居率成四律以贺 其三,元末明初,唐桂芳,天上归来鬓未华，多应勾漏问丹砂。祖孙百里德星会，父子一门茂宰家。无复山河加铁劵，空遗雨露浥黄麻。老生奔走闽南道，曾见春风满县花。
暇日登尚絅秀才楼居率成四律以贺 其四,元末明初,唐桂芳,师山山主文章伯，有弟能诗妙活人。坐拥落梅终日雪，梦回芳草满池春。光华海上三珠树，祥瑞人间一角麟。小阮近来书更好，蛮笺半幅笔如神。
和程仲庸齐安所寄佳作二首 其一,元末明初,唐桂芳,萧萧白发遇明时，老我怀人只自知。禁令己孤千石酒，娱情又负一枰棋。风流赤壁周公瑾，薄倖青楼杜牧之。二子齐安遗迹在，悽凉莫把笛声吹。
和程仲庸齐安所寄佳作二首 其二,元末明初,唐桂芳,市酤无处典春衫，世态年来百不堪。鲁国两生曾未起，翟公门客岂应惭。寒催修竹悬青雨，暝锁群峰拥翠岚。何日相传戎马息，老夫乘兴到河南。
送欧阳舍人,元末明初,唐桂芳,籍籍贤侯继世勋，眼看稚子更能文。读书溪上一篷雨，对酒山中满屋云。莺语垂杨知唤友，马嘶芳草怅离群。明宵竹所谈棋处，敲落灯花转忆君。
雨中胡思立下顾知受学于安道洪公因有所感,元末明初,唐桂芳,寂寂衡门久不开，何嫌屐齿破苍苔。谈诗未觉古风远，逢客真成今雨来。帘捲飞花闲昼永，窗空啼鸟诉春回。绝怜放棹无安道，雪满溪山近钓台。
载效唐律二解兼寄弘甫夏君 其一,元末明初,唐桂芳,莫笑儒官鸡肋微，精庐相对水云西。读书篷底春雨细，别酒楼头夜月低。鹦鹉醉时丹荔熟，鹧鸪啼处落花迷。白头故旧如相问，半纸新诗亦懒题。
载效唐律二解兼寄弘甫夏君 其二,元末明初,唐桂芳,几回醉倚碧琅玕，满袖清风客未还。买砚忽辞朱子里，抱琴又入武夷山。茶收暖焙园丁喜，布割寒机村女闲。应想故园图画里，石榴花发小柴关。
赠程仲宁,元末明初,唐桂芳,莫究岐黄术，谁研草木经。厥生常夭札，此理竟沈冥。念汝身先达，逢人药最灵。龙蟠休父刻，蜃射相湖腥。秀毓文公里，光扬婺女星。抄方曾授祖，问礼已趋庭。橘井泉犹洌，杏林花更馨。弟兄双璧白，家世一毡青。卧病摧颓久，愁怀涕泗零。秋风色憔悴，晓日影娉婷。解脱诸魔若，能逃二竖形。未妨蓄芝术，政尔用参苓。妙手千金贵，高车驷马駉。鲲鹏将变化，早晚徙南溟。
排律十八韵奉呈允博士先生,元末明初,唐桂芳,龙凤尊王统，楩楠产异材。八荒归覆载，万姓忍风埃。气运潜移鼎，年华付劫灰。西周已陵替，东汉早栽培。籍甚营薇省，凄其改柏台。欲知陆贾贵，应用石生媒。人品居前辈，文章列上台。圣朝崇赐予，丞相重招徕。坐稳金团褥，恩承玉琢杯。学优忘忌嫉，志笃远疑猜。吉语天边至，奇勋海上回。称籓陈版籍，修贡杂琼瑰。便许安车召，仍须后乘催。浮梁新料理，古歙旧追陪。竹树旌旗远，溪山图画开。三军朝出塞，多士夜衔枚。德政遐方服，兵威众力催。会言云路阔，用尔作盐梅。
长句十六韵奉寄权都事,元末明初,唐桂芳,潦倒年踰五十三，树犹如此我何堪。羞将出处传书简，祗把须眉照石潭。天上有花徒妄想，床头无酒肯沈酣。荷衣野制绲为带，竹粉儒冠铁作簪。自分病怀常琐琐，忍听蛮语久諵諵。异端梵典非瞠后，吾道诗书是指南。此日老夫谁比数，向来多士饱曾参。每添亡国千行泪，敢念慈亲三寸甘。散朗沗同嵇绍面，清狂未许阿戎谈。綵云笔下朝题凤，白苧歌前夜扫蚕。丞相远闻劳仄席，郎官何事若停骖。手麾敌垒喧翻鼓，威镇长江气吐镡。马齧短莎风骀荡，莺啼细柳雨䰐鬖。春生野艇新尝荻，水足圩田好种蚶。俊伟声名那可并，清高文字未宜探。白头晚节无余事，只愿兴修礼晦庵。
访江君祥,元末明初,唐桂芳,冲泥踏雨路何长，怪底梅粘屐齿香。碧水丹山武夷境，黄鹂白鹭辋川庄。谁怜梦笔江淹老，自笑吟诗杜牧狂。兄弟流年联甲子，主宾妙曲协宫商。有儿瑩洁颜如玉，叹我催颓发似霜。莫负他年鸡黍约，时将踪迹恣相羊。
偶坐以夜话为题,元末明初,唐桂芳,情知故旧长，话觉寒宵短。何如蠙珠连，未许茧丝断。
泊庐山下 其一,元末明初,唐桂芳,自笑浮生类转蓬，江南江北寄行踪。小舟客枕眠方熟，又听庐山半夜钟。
泊庐山下 其二,元末明初,唐桂芳,庐山三百六十寺，上有高僧绝世氛。今日饱看真面目，晓风吹散一江云。
鄱阳湖阻风 其一,元末明初,唐桂芳,杜甫夔州坡广海，南行壮观亦如之。江神不借秋风便，要赋庐山一段奇。
鄱阳湖阻风 其二,元末明初,唐桂芳,气豪不受羁栖厄，十日舂撞溯大江。蟹熟酒香随意饮，卧听风雨打篷窗。
湖天即景 其一,元末明初,唐桂芳,数株杨柳湖边寺，且系扁舟客莫催。万顷波光净如练，一双老鹤忽飞来。
湖天即景 其二,元末明初,唐桂芳,两淮岁事恐全非，湖涨人家没半扉。妇女捕鱼天欲黑，小船载得水牛归。
遣怀 其一,元末明初,唐桂芳,十年奔走厌羁栖，书剑无成恨转迷。独立晚风家万里，隔江烟树是淮西。
遣怀 其三,元末明初,唐桂芳,今宵壮观驾扁舟，两岸芦风淡欲秋。谁把琼箫惊客梦，始知五月在池州。
遣怀 其四,元末明初,唐桂芳,自爱山居玩化机，雨余随处觉春归。满庭花气薰人醉，一个游蜂抱絮飞。
十月二十又一日奉家君偕镏复叔留藤坑山中因憩涧石有作,元末明初,唐桂芳,雨余石髓漏云根，嫩碧粼粼漾浅春。不是天台石桥路，胡麻饭糁避秦人。
题秋日溪居图,元末明初,唐桂芳,江阁雨晴三尺水，野桥人渡数家村。眼前如此秋光好，自笑先生懒出门。
和罗善先游武夷,元末明初,唐桂芳,乘鸾远访洞庭君，瑞气凝成五色云。落尽碧桃春似水，紫箫声里立斜曛。
题唐马图,元末明初,唐桂芳,奋迅骄骢不受羁，四蹄躞蹀势如飞。浴川蹙浪寻常事，也待奚官汲水归。
槐里偶成,元末明初,唐桂芳,春来长是病愁中，花信于今第几风。晓起忽闻疏雨过，隔窗晴鸟话言工。
程国宝有诞孙之庆留饮欢洽醉中谩成一绝以谢,元末明初,唐桂芳,老子婆娑笑脸开，扫除黄叶坐莓苔。美人醉后擘江蟹，香雾濛濛扑手来。
五月十六夜汲扬子江心泉煮武夷茶戏成一绝,元末明初,唐桂芳,三更无寐坐官航，澹月朦胧色似霜。扬子江心泉第一，何妨为煮建茶香。
谩兴七首 其一,元末明初,唐桂芳,平生自许有志客，到老返无家可栖。多赖晓风相慰藉，乱抛云气过前溪。
谩兴七首 其二,元末明初,唐桂芳,青青荠菜和云瘦，白白梅花亚雪开。怪底江鸥野心性，窥鱼照影去还来。
谩兴七首 其三,元末明初,唐桂芳,山路阽危可数里，野桥横度恰三家。健如昨日有文卖，贫到今年无酒赊。
谩兴七首 其四,元末明初,唐桂芳,日上半阶犹有雪，风生老树却无云。多情不及双坑水，流到桥西未肯分。
谩兴七首 其五,元末明初,唐桂芳,杜门十日坐风雨，声到松梢转竹梢。却似家居方广寺，一湾流水石为桥。
谩兴七首 其六,元末明初,唐桂芳,老子行年五十余，面纹百摺发萧疏。黄金散尽无遗物，犹有胸中半卷书。
谩兴七首 其七,元末明初,唐桂芳,病来意态愈龙钟，历尽关河千万重。说与诸公休强起，容吾饱看雪山松。
题姚雪谷墨竹 其一,元末明初,唐桂芳,道人胸次著琅玕，破墨淋漓作雨寒。万丈晓风吹欲暮，误疑翠佩响珊珊。
题姚雪谷墨竹 其二,元末明初,唐桂芳,每忆东坡道上归，女奴执烛立多时。毫端欲写无穷态，得似清风一两枝。
题姚雪谷墨竹 其三,元末明初,唐桂芳,肯虑人间寒暑侵，风霜饱受碧沈沈。仙家描得枯梢影，曾听鸾凰月下吟。
题姚雪谷墨竹 其四,元末明初,唐桂芳,江南四月见新梢，嫩箨初抛粉未消。却要薰风相爱护，直教个个拂云霄。
偶成 其一,元末明初,唐桂芳,春来十日九风雨，何事东君不放晴。门外两株好桃李，花开准拟作清明。
偶成 其二,元末明初,唐桂芳,小小山家白竹扉，因君旋启客来稀。眼前拍塞皆生意，燕唼青虫故故飞。
偶成 其三,元末明初,唐桂芳,形骸土木百无知，须白葱根苦爱诗。赖有小儿才四岁，豪吟痛饮似吾痴。
题邵益斋白云诗卷二绝 其一,元末明初,唐桂芳,十年不返青山下，今日重来绕药栏。依旧白云满空谷，声名未许属方干。
题邵益斋白云诗卷二绝 其二,元末明初,唐桂芳,黄山我号白云翁，云涨千山与画同。试问云山何所似，故人未老一丝风。
题姚雪谷梅图,元末明初,唐桂芳,天荒地老春长在，斗落参横夜未央。每忆臞仙姚雪谷，毫端自有返魂香。
溪行简汪彦通,元末明初,唐桂芳,爱杀溪山画不真，梅花雪压小桥春。近闻诗思清如许，煎韨尘埃字字新。
游问政二首 其一,元末明初,唐桂芳,树转云昏一径斜，洞门深锁老烟霞。聂仙已乘黄鹤去，春笋满山空落花。
游问政二首 其二,元末明初,唐桂芳,雨晴春鸟语叮咛，松外青山花外亭。昨夜仙瓢酒初熟，道人无暇读黄庭。
题程敏斋东归图,元末明初,唐桂芳,当年返棹西江上，不尽东归孝子心。投老凄凉空见画，白云散尽故山深。
凿池觅金鲫四首 其一,元末明初,唐桂芳,浚底规圆作小池，生涯何异类儿嬉。春来剩种菰蒲叶，卧听潇骚山雨时。
凿池觅金鲫四首 其二,元末明初,唐桂芳,得得频来照鬓腮，窗前何吝破苍苔。春风草长容蛙闹，夜雨泥融许燕来。
凿池觅金鲫四首 其四,元末明初,唐桂芳,方塘十亩碧波深，分减盘飧育物心。闻道近来将数子，日光摇碎一团金。
耕读堂辞,元末明初,唐桂芳,蹇予生此遐陬兮，块资质其窳惰。曰学道其未明兮，念躬耕而不可。以人情而为田兮，滋雨露而润之。薙稂莠以害苗兮，恐荒秽而不治。跂历山以叫虞舜兮，吊伊尹于莘野。苟舍己以芸人兮，宁长歌于牛下。朝驰骛于艺圃兮，夕翱翔于书林。羌岁月其川逝兮，孰有察予之初心。嗟鲁圣与邹贤兮，尚遑遑其求索。矧吾侪之玩愒兮宜分阴而爱惜。谓世代之既远兮，亦有睹其庶几。纷美人之肥遁兮，表耕读以自怡。树嘉谷之穰穰兮，俟丰稔吾将刈。沛仁义之充足兮，敢始勤而终弃。非其力不食兮，偭众理而肯为。指古人以为则兮，视今之人何其。
玉楼春 送宣差,元末明初,唐桂芳,春风桃李河阳县。讼简苔纹生印篆。昼长帘捲隔溪山，吟就新诗花点砚。三年政满真堪羡。一舸扁舟摇素练。柳梢莺转报乔迁，天上玉堂飞剡荐。
水调歌头 送李经历,元末明初,唐桂芳,白头闲父老，都说幕中宾。杜门鹤立，风雨不遣客来频。果是清心苦节，能障狂澜砥柱，矻立势千钧。吹散浮云了，依旧月如轮。忆公余，携印绶，出城闉。酒船醉舞，江月还似谪仙人。好理木天文字，便许玉堂标致，笔下信通神。离恨正无赖，杨柳不胜春。
南乡子 代送罗季端,元末明初,唐桂芳,诗酒谢宣城。官舍槐花夜雨晴。石壁烟岚，青入座谈经。浩浩源头活水生。休用叹云萍。三载同寅总弟兄。借问沧州，亭上月分明。不为行人照别情。
念奴娇,元末明初,唐桂芳,阳关图里，小邮亭掩映，几株杨柳。翻忆横经重席处，文燄荡磨南斗。几格云香，砚池波暖，傲兀寒毡久。居然秩满，紫阳山色依旧。因念海水桑田，前朝甲第，还似名园否。开遍蔷薇春事老，榕树莺啼芳昼。好制青衫，未添华发，起舞先生寿。别离千里，一尊倒浣烟岫。
满江红,元末明初,唐桂芳,薄宦驱驰，衣尚带、燕台飞雨。心自喜、谪仙人物，襟怀如水。潇洒笑谭霏玉屑，铿锵文韵谐钟吕。看红莲、开遍透帘香，薰风里。摇画鹢，烟波语。斟绿醑，莼鲈美。正月明秋好，抱琴归去。梅菊交承敦世好，江山迎送关情绪。愿绣衣、霄汉立青春，声名起。
木兰花慢 送沈洞云,元末明初,唐桂芳,芝山何处是，呼白鹤、与君骑。恁富贵功名，黄梁梦熟，也是儿嬉。休拘束且孟浪，向新丰沽酒浣诗脾。光彻胸中星斗，气腾笔下虹霓。相逢邂逅吐珠玑。声价簸南箕。恐素发慈亲，青灯儿子，应怪归迟。鄱阳半帆秋色，正芦花潇瑟鲙鱼肥。舒卷洞云无际，长江烟雨离离。
念奴娇 送治中,元末明初,唐桂芳,急流勇退，笑纷纷谁似，新安别驾。门掩青山无客到，昼卧桃花騣马。报国丹心，流年白发，洗尽功名想。道旁惆怅，贤哉又见疏广。况有九帙慈亲，琼花开处，日煖扶鸠杖。烨烨谢庭兰玉茁，都是清朝卿相。富贵归休，政如饮酒，不醉仍留量。扬州骑鹤，月明恍在天上。
题画十三首 其三,元末明初,钱宰,落日赤云西，青山照大溪。草堂松树下，坐听鹁鸠啼。
题画十三首 其四,元末明初,钱宰,一曲江南弄，山长楚水遥。江边杨柳树，谁系木兰桡。
题画十三首 其五,元末明初,钱宰,云气晓苍茫，秋深草木黄。霓旌下南浦，云是楚襄王。
题画十三首 其六,元末明初,钱宰,江水去悠悠，籧篨抱莫愁。白头垂钓者，疑是渭滨叟。
题画十三首 其七,元末明初,钱宰,塞北多冰雪，江南足稻粱。相求应同类，莫近艾如张。
题画十三首 其八,元末明初,钱宰,帝子下北渚，江寒愁不归。空遗一卷石，拂断六铢衣。
题画十三首 其九,元末明初,钱宰,百鸟共春风，相呼乐意同。不知缘底事，尔作白头翁。
奉萱堂为张朝宗赋,元末明初,钱宰,阿母初哺儿，阶前种宜男。种之欲忘忧，恨恨不能堪。夫君竟长逝，花开为谁簪。儿饥须蚤耕，儿寒须蚤蚕。教儿读父书，经史长穷探。儿今八尺长，母发白毵毵。上堂问起居，下堂具旨甘。幽花遍堂北，旭日照堂南。何以报母慈，持此寸草心。
石泉山房,元末明初,钱宰,白石何齿齿，幽泉复泠泠。十年来京邑，远此林壑情。取琴为我弹，弹作涧下声。涵云出细窦，悬响漱珑玲。奔流激浅濑，飞沬溅瑶琼。峻如倾崖急，怒若过峡惊。回渊阻云根，水涩不得行。冲破歘奔放，奋迅如建瓴。委蛇及水镜，扩然犹且清。雅操得真趣，余音绎以成。挥手未终曲，怅望故山青。泉石无遐思，兴乐在广庭。
题燕喜亭,元末明初,钱宰,高堂白日迥，芳辰何熹微。渚风变林花，春草绿已滋。流光惜易迈，欢娱及良时。子奉堂上亲，翁引花下儿。大妇主中馈，小姑纳卮匜。升堂布绮席，嘉宾来何迟。华筵理妙曲，秦筝杂清吹。玉珧列海错，烹羊间熊胹。酒至辄尽觞，怡然乐天彝。尹父方靡盬，鲁侯亦奚为。嗟彼轩裳者，极宴忘戚悲。轩裳岂不乐，我醉不复知。
题濯足图,元末明初,钱宰,驱马西略地，行至雍丘南。歇鞍踞床洗，龙歆气何酣。傲岸濯秋水，两姬手掺掺。郦生门入，长揖不下拜。高视挫其锋，踞见吁可诧。幡然敬尔容，摄衣起言谢。顾惟雄武姿，慢骂空无人。于焉下狂士，屈若志不伸。高明藉柔克，四海归尧仁。
题观渔图,元末明初,钱宰,龟蒙荒大东，洙泗扬其流。金碧何峥嵘，台殿居上头。命驾出山泽，陈鱼乐观游。纵横列九罭，出没翔万艘。悬罾杂数罟，中有嫠妇罶。大鱼拍波起，小鱼不得休。尽利攘其民，安得视狝蒐。臧孙岂不贤，明珠惭暗投。
题曕云轩,元末明初,钱宰,南山一何高，孤云何珊珊。朝看云出林，暮云复归山。云归已复出，游子何时还。迢迢云舍远，可望不可攀。持杯不能酌，怅然起凭阑。
题徐子中积善堂 其一,元末明初,钱宰,十月风露交，履霜变重阴。密霰日已集，坚冰日已侵。往者既有渐，来者方自今。君子契天道，晨夕返吾心。树德当务滋，卷勺能高深。文言美余庆，保此以为箴。
题徐子中积善堂 其二,元末明初,钱宰,蔼蔼嘉树林，繁阴散华第。俯看雨露滋，仰见云烟翳。昔人手中植，岁月今莫计。寸根蟠地维，尺干起天际。物理庶可广，人心贵能继。勖哉贤子孙，积善期弗替。
题生意垣诗,元末明初,钱宰,大钧运元化，生物蔽寰区。春阳播仁泽，靡不在有初。飞走咸鷇麛，勾萌日敷舒。良马信倜傥，宁不顾其驹。朔禽抟云霄，亦复哺尔雏。眷彼婴孺儿，慈煦亦已劬。世无咸阳医，何以宁其躯。张生守环堵，种药周四隅。郁郁生意滋，元气同扶舆。誓将扶幼孩，永与耆艾俱。安得摅尔怀，寿域跻黄虞。
己亥岁避兵,元末明初,钱宰,中原丧乱起，群雄遍江河。我行江之南，亦复罹兵戈。亲戚相奔窜，闾里传惊讹。一朝闻寇至，攀腾上岩萝。路逢伟男子，负母匿山阿。弱妇行不前，缢死枯树柯。岂忍弃尔死，救尔如母何。听此欲援之，山下寇已多。行登寂高峰，天高郁嵯峨。怅然思匪风，吞声不成歌。
赠夏道存,元末明初,钱宰,日月行中天，会朔自有期。江海各一方，合流岂无时。慨彼君子交，良晤何暌违。子昔西江来，访我东海湄。载酒笑贺狂，探书慕迁奇。别来三十年，彼此更乱离。会合齐未卜，音问两俱稀。倏焉际文明，见面交相疑。君颜昔如玉，我发今若丝。感此缱绻怀，峨冠竟言归。毋为叹衰迈，少壮夫奚为。
赠樵隐处士,元末明初,钱宰,樵者本在山，隐者亦在山。虽言事不同，并依林泉间。晨兴持斧出，扪萝与跻攀。向夕负薪归，落日同掩关。流水石上至，白云山中还。老樵竟何之，我独忘朝餐。
昨日行,元末明初,钱宰,昨日日没黄金盘，今日日出丹砂丸。丹砂可鍊，黄金可抟。仰看白日没复出，安得与尔遁还天地终无端。东望扶桑枝，西极若木柯。夸父渴死莫饮于河，鲁阳战酣手挥其戈。何曾凌倒影、走灭没，亦莫却飞光、扳羲和。青天万古旦复旦，北斗日夜如飞梭。温一中，可奈何，骨既不可解，鬓发飒已皤。那能学安期生，出入太清家。煮汞成白雪，采铅鍊黄芽。玉炉火温温，鼎上飞紫霞。饥餐日之精，渴饮明月华。玄关直探造化始，元气与之同迩遐。温一中，可奈何，不如猛饮酒、高唱歌。笑吹紫鸾笙，醉舞白玉珂。日日烂醉不愿醒，便似阿母西池上晓宴蟠桃花。
题孔正夫迂隐轩,元末明初,钱宰,贫不过富儿门，达不谒达士庐。达士笑我隐，富儿嗤我迂。所性倦俯仰，阔焉与世殊。野服谢簪绂，衡门薄轩车。对酒不解饮，乃与陶潜俱。朝采篱下菊，夕钓江上鱼。荣名如浮云，富贵非我图。隐显吾不知，迂叟方著书。
天游方丈歌,元末明初,钱宰,子好游乎，吾语子游。鲁连抗节东海陬，倜傥有策轻王侯。北游邯郸救全赵，秦兵解围不得留。弯弓射书固燕士，猛将吞声甘斫头。笑挥千金贱封爵，但令四海奇其谋。马迁有才生龙门，逸气旁礴横乾坤。南游江淮恣奇览，江水万里来峨岷。会稽神书封禹穴，金匮石室赤手扪。周南留滞何足较，青史万古雄其文。雄文错落纷天章，上与星斗争光芒。奇谋伟略惊人世，风霆变化生开张。吁嗟奇士不复见，但见龙门之下已黄土，东海之水今成桑。文亦不能骋其气，谋亦不能施其长。功名事业竟何益，壮游之迹成荒唐。不如学仙子，一气凌紫霞。尸居在岩穴，天游邈无涯。朝登泰山望沧海，手攀扶桑餐日华。夕休华岳渺西极，笑呼金精牵若花。阆风瑶岛河浅清，崆峒具茨非杳冥。倦游归向山中室，方丈彷佛如蓬瀛。广成子，安期生，与尔逍遥太霞表，一洗人间万古情。
豫让桥,元末明初,钱宰,太行之西古有豫让桥，我昔过其地，马嘶不敢骄。黄云暗天雪欲飘，白日惨惨风萧萧。薄寒中人思慄憭，烈气黯黯梢晴霄。岂其鬼不死，精爽若可招。我思赵襄子，既灭智伯瑶。朝焉漆其头，暮焉亵以溲。让也愤知己，怵焉思报仇。千金买匕首，变姓为刑囚。入宫涂厕逞雄略，誓刺赵孟不得成其谋。脱身几何时，忠义慨莫酬。须发脱落癞以髡，口吻吞炭声哑呕。变形行丐妻不识，仗剑伏匿桥之幽。一朝襄子驾车出，驷马骇跃惊銮镳。于焉重叹息，豫子诚好修。智伯死无后，而子为复雠。我方义尔不尔尤，尔不我刺将何求。暗呜叱咤索赵裘，拔剑三斫血为流。反手自刭委道周，下报智伯死即休。噫戏吁豫桥黄草烟未消，中条积翠高嶕峣。我思昔游心摇摇，披图为尔歌长谣。嗟哉赵孟不再脱尔死，要使万古贞烈齐中条。
晚牧图 其一,元末明初,钱宰,牧牛儿，日日饭牛在牛下。春草青青秋草黄，牛背夕阳长在野。幡然应聘力田科，不复骑牛学骑马。
晚牧图 其二,元末明初,钱宰,牧牛儿，长年看牛牛下饭。卖身不卖五羊皮，扣角休歌白石烂。长安有客方倦游，不复骑马归骑牛。
谷帘泉,元末明初,钱宰,风捲河潢翻玉液，段云散雪琼花密。分明放下水晶帘，垂垂若护蛟龙室。蹑空扪萝坐歌崖，林暗晖晖山外日。晚风泉声杂松吹，百鼓争呜间箫瑟。山南山北知几泉，凡派常流我非匹。惜哉前哲不特书，仅留一记夏生笔。赖有陆子狄牙口，高下品题曾不失。君今试看锡山碑，天下何泉居第一。
全贞堂,元末明初,钱宰,妾心叶上露，叶落随叶去。妾心镜中月，镜破随镜缺。月缺在天不再圆，露下化作秋霜妍。孤灯孀馆三十年，夜夜夜绩高堂前。教儿读书霜月悬，照见白发孤贞全。
方壶小隐,元末明初,钱宰,方壶之山，上有不死药，可以鍊金丹。乃在阆风之东、员峤之西，沧海每岸非人寰。自从秦儿入海去，不许海若通天关。长鲸苍虬互出没，天吴九首扶狂澜。方壶可隐，大药可餐，海水清浅，海路险艰。山人学仙竟欲往，欲往不得空长叹。归来传得壶公术，平地幻作方壶山。一壶颠倒悬药室，日暮竟入壶中间。壶中一宇天地阔，白日不夜长无端。安得相携费长房，同入壶中问大还。
山峡图,元末明初,钱宰,大江水落岷峨西，三峡上与浮云齐。飞湍奔腾下绝险，怒与石斗如奔霓。君不闻滟滪如象，瞿塘莫上。滟滪如马，瞿塘莫下。黄牛剑石真龙阿，巫峡之口双盘涡。蜀山五月消尽太古雪，倒泻银汉翻秋波。江声出峡经险窄，险似龙门砥柱当黄河。西川贾客何危哉，楼船万斛天上来。船家放船一失手，桅折柁裂为之摧。此时命不自保，嗟彼吴盐蜀锦那得利吾财。利亦不足美，名亦不足言。伍员终赐镯镂剑，江上鸱夷空复怜。李斯卒弃咸阳市，上蔡黄犬不得牵。古来名利总如此，岂特瞿塘下峡船。
泠风台,元末明初,钱宰,列御寇，御风而行，风泠泠，手抟扶摇，足蹑凌兢。旁礴造化嘘吸元气精，超然凭虚上泰清。逍遥八极表，飞步入杳冥。但以息相吹，何必羽翼生。飞廉前驱意遐征，鸾鹄不驾云为轻，去因风送回风迎。回戏迎，不归来，至今学仙人，望之泠风台。
龙剑谣题延平剑去图,元末明初,钱宰,双龙剑，双飞几今古，乃是莫邪之夫、干将之妇。金铁未流时，大冶交龙虎。铸得龙泉及太阿，光怪或分终复聚。自从丰泽斩秦妖，鸿门翼楚舞。三侯歌其雄，四海加其武。大风飒飒日色黄，云气从之天下雨。一朝奋鬣飞上天，万里扶摇竟何许。虹光夜夜斗牛间，丰城陆沈暂一还。乃知变化终莫测，神物岂久留人寰。或云张公亡、大雷死，小雷佩之行江涘。腰间宝鞘声铿然，两龙复合延平水。延平水，深复深。在天逐雄飞，在海逐雌沉。四海大一统，五兵不敢侵。镇国家、安边陲，神剑长为龙虎吟。
雁南飞,元末明初,钱宰,黄梧井边雁南飞，万里玉关人未归。孤灯捣练江南妇，霜落空阶臂酸楚。寒衣何日到关西，敲断秋风石无语。
采桑女,元末明初,钱宰,吴桑叶尽吴蚕老，吴姬采桑颜色好。玉钗半脱云鬓偏，一双蛾眉曾不扫。桑间桑扈鸣交交，少年莫把金丸抛，小姑摘茧归当缲。
青山白云图,元末明初,钱宰,老米不复得，房山或可探。微茫春嶂外，彷佛大江南。涧水落幽石，树梢分断岚。何时柁楼底，渔唱倚清酣。
懒性,元末明初,钱宰,懒性殊清绝，高情不可降。支颐攲白石，侧耳听秋江。鬓发丝千缕，孙儿玉一双。朝来宾客至，有酒绿翻缸。
新月,元末明初,钱宰,楼上见新蟾，呼儿急捲帘。即看明浅席，旋复上虚檐。兔魄潜银窟，蛾眉挂玉纤。团团三五夜，乌鹊已先占。
题画,元末明初,钱宰,伊谁爱兹境，而忘登涉劳。一水天上远，双松野中高。峭壁无樵径，深溪绝渔舠。唯应学仙者，麋鹿与游遨。
题董太初画时太初客死天台,元末明初,钱宰,有客泊舟沧水湾，卧吹铁笛非人寰。小溪白石乱如齿，平地双松高似山。丹丘赤城久为客，沃州天姥何曾还。嗟哉董生不复见，安得致身图画间。
题万峰阁,元末明初,钱宰,越山四围吉祥寺，绀碧殿阁生烟霞。真人丈六金粟像，大地万朵青莲花。常时飞云若缟练，近午出日如丹砂。上方绝顶无路入，避地颇似秦人家。
宅德民双竹,元末明初,钱宰,此君一本森双干，恰似孤竹生夷齐。清风节操终并立，明月环佩长相携。或骑两龙齐上下，又挟苍凤随高低。何当联镳入云去，玉笙吹向瑶池西。
题学圃轩,元末明初,钱宰,门前瓠子青累累，韭黄菜甲皆可蔬。荒泉入畦夜雨歇，落日满屋幽人居。养生且复乐树艺，避地自可同樵渔。只今出处与古异，勿谓老圃吾不如。
二月望早朝奉天殿和朱编修韵,元末明初,钱宰,鸡唱文楼午夜传，琼林璧水共朝天。螭坳上下星河近，凤阙东西日月悬。干羽舞阶瞻虎拜，冕旒当宁听龙言。归来又奏升平曲，望赐金花一炬莲。
和张自行过城南作画,元末明初,钱宰,负郭高居昼不开，绕阶流水绿于苔。花前洗笔供诗画，马上敲门知客来。深树流莺通宴席，碧香浮蚁滟春杯。官衙正在行军幕，醉后何妨犯夜回。
送昱大彻住天台能仁寺,元末明初,钱宰,天台东掖倚层关，卓锡西林列翠环。石上牛歌逢拾得，溪头虎啸识沩山。白云出定拈花笑，明月归樵采药还。却忆故山松柏近，梦随龙象上巑岏。
承制送日本使臣还国,元末明初,钱宰,日本扶桑接大瀛，进来画扇妙丹青。欲穷沧海归王会，先溯南风入帝京。玉帛喜瞻周礼乐，衣冠已识汉仪刑。九重垂拱开皇极，天下同文万国宁。
送宋甥原亮从子诚兄读书塔山寺,元末明初,钱宰,汝于舅氏从游远，我与难兄相忆深。两眺青山来入梦，一江白水去同心。檐花夜雨明双炬，鲑菜春船送万金。休暇何时定归省，舍云飞处是山阴。
祈雪再应签判徐安国次韩以二诗示同僚咸和并次韵 其一,元末明初,钱宰,旱甚三冬尪未焚，且芬椒苾祷群神。一天和气梅花晓，千里轻风柳絮春。丰穰定看仓腐粟，穷愁那叹甑生尘。莫疑瑞应私星渚，造物何心处处均。
祈雪再应签判徐安国次韩以二诗示同僚咸和并次韵 其二,元末明初,钱宰,请祷群祠会弁绅，再呈嘉瑞感神明。汉庭已奏三朝礼，梁苑俄惊二月春。万壑玉龙翔蛰雾，一帘粉蝶扑香尘。凝眸原野无高下，平地何须问土均。
赋得秦淮夜月送友人往茶陵 其一,元末明初,钱宰,秦淮一水合神州，凉月当空照素秋。风露气清双阙近，星河影落大江流。放船白下门西路，买酒长干桥上楼。送客湖湘渺千里，好怀回首忆清游。
赋得秦淮夜月送友人往茶陵 其二,元末明初,钱宰,白下门西月色多，满襟风露拍星河。乾坤混合天无堑，江汉朝宗海不波。梦醒潮生桃叶渡，夜凉谁唱竹枝歌。放船直上云阳去，如此高情奈尔何。
滕王阁,元末明初,钱宰,天连飞阁楚江流，云拥銮车帝子游。帝子不来歌舞歇，江流常抱古今愁。望穷南极飞鸿尽，起倚西山落日收。惟有东都徐孺子，高风一榻抗南州。
题钱达卿云林采药图,元末明初,钱宰,清溪流水行者谁，野服飘然歌紫芝。山人要觅蓬莱药，越女喜得邯郸医。丹崖断陇落日晚，青林小屋还云迟。归来笑倚桃花树，尘世浮沉都不知。
题方德远云林采药图,元末明初,钱宰,小岛蓬莱隔郡河，斸苓采术每相过。不经海水三千远，已活童儿五百多。芝草逢春生石上，桃花流水渡山阿。归来更阅神农纪，今古良医奈尔何。
题林塘幽,元末明初,钱宰,许询宅畔好亭台，窗近江沤面面开。绿树当门流水注，青山如画入城来。幽人睡起吟池草，童子春闲扫石苔。如此林泉更深绝，题诗难得浣花才。
题剡张克让万松窝,元末明初,钱宰,百顷苍云小结茅，溪风流响度晴梢。半窗山月惊孤鹤，没屋秋涛走万蛟。采药有时收琥珀，烧烟何处觅鱼胶。投闲未许官封及，且复深居学许巢。
题柯敬仲画竹,元末明初,钱宰,我爱丹丘飞白石，疏篁老树倚林皋。空中鸾凤双飞下，海上珊瑚二尺高。奎阁旧曾承雨露，苍梧今已渺云涛。荒林断陇秋风外，零落当年宫锦袍。
春晖堂为张仲修题,元末明初,钱宰,春晖堂前春草妍，白云孤往几经年。佳儿不忘手中线，慈母久抛琴上弦。昼幕风微黄雀舞，朝盘海近白鱼鲜。姚江自是姚虞俗，及见旌门应更贤。
题王煮石梅花,元末明初,钱宰,煮石山人今永别，见花长作故人看。缟衣绰约春来瘦，风节严凝雪后寒。每忆荒烟啼翠羽，笑扶明月下飞鸾。何烦宋玉相招得，环佩归来露未乾。
题崆峒石室,元末明初,钱宰,洞天琳馆倚江城，一室崆峒昼不扃。白石无粮谁解种，黄金有道鍊还成。几时云气生秋雨，长夜丹光动落星。顾我正惭嵇叔夜，素书何处觅黄庭。
游山,元末明初,钱宰,小县曾闻鼓角传，云山深处梦相牵。年来还爱丘园近，老去偏于杖履便。树绕石头知客路，岩回谷口见人烟。携琴出郭茅堂宿，谁复含愁鸟道边。
题夏氏停云轩 其一,元末明初,钱宰,五柳当门元亮宅，停云长忆故人还。北窗心事羲皇上，南渡衣冠晋宋间。千古高情空怅望，近来交道渐间关。松江赖有人如昔，谁谓风流不可攀。
题夏氏停云轩 其二,元末明初,钱宰,松江烟水留宾处，每忆良朋昼不关。稚子当门迎马首，吴姬洗盏立花间。屋梁落月生颜色，竹上清风解佩环。矫首停云在天末，春醪谁共醉言还。
题凌彦翀柘轩,元末明初,钱宰,团团柘树没幽居，门外官河近石渠。十亩春阴连荠麦，半林落日似桑榆。吴蚕叶尽妇供职，江燕花残儿读书。俎有白鱼尊有酒，不须深隐学樵渔。
雪夜题徐彦章梅深轩,元末明初,钱宰,幽林白雪满江南，欲问春风冷未堪。珠树月明谁解种，玉田花合不胜簪。霓裳小队参差舞，翠袖高情彷佛探。不似杜陵诗思好，凭栏东阁倚清酣。
题李筠问月轩,元末明初,钱宰,明月在天无古今，流光长照酒杯深。嫦娥顾兔或可问，谪仙骑鲸谁复吟。醉舞霓裳翻旧曲，笑歌桂树落秋阴。高风迈世殊难继，袖拍阑干且满斟。
题陈惟贤藏芸轩,元末明初,钱宰,市南书屋树阴凉，多种梧桐待凤翔。滋兰满阶草自碧，汗简插架芸其黄。每闻悬榻高风在，安得下帷春昼长。爱尔家庭能教子，花前佩玉总锵锵。
题听竹轩,元末明初,钱宰,衡门深闭人不到，天籁萧萧枕簟凉。记得秋风生鄠杜，梦随夜雨度潇湘。舟人击楫鱼龙舞，仙客吹笙鸾凤翔。睡起开窗声寂寂，高林玉立万筼筜。
题陈文玉听雨轩,元末明初,钱宰,西轩听雨知何处，风雨年年过雁双。高枕凉秋梧叶井，短笺深夜杏花窗。故交零落渺沧海，倦客归来卧月江。剪韭不堪成独酌，漫教春酒绿翻缸。
题李养能云松巢,元末明初,钱宰,昔人醉捉江月去，此地安得云松巢。落日九江劳梦想，清风五老入神交。有时云气生窗几，长听松声下树梢。却是传家有仙骨，越山多处结衡茅。
题韩伯时剪韭轩 其一,元末明初,钱宰,西园春韭与阶平，留客西轩夜不扃。旧雨别来今雨至，早畦摘尽晚畦青。每怀海内皆兄弟，相对花前几醉醒。我亦爱君乔木好，嘤嘤黄鸟把杯听。
题韩伯时剪韭轩 其二,元末明初,钱宰,山下韭苗今几畦，故人日夕过幽栖。霜刀差差剪不尽，翠绶若若青还齐。春风卫八堂上燕，夜雨杜陵灯前题。尊中有酒为君酌，明日别怀东复西。
题毗墟寺临清轩 其一,元末明初,钱宰,寺下清江一镜开，天光云影见亭台。南湖杨柳酒船去，西塞桃花渔唱来。渺渺鱼龙俱出没，翻翻鸥鹭绝惊猜。登临还许陶元亮，与尔赋诗同举杯。
题毗墟寺临清轩 其二,元末明初,钱宰,一室空明压镜天，不须杯渡竟逃禅。水光入户屋高下，人影落波身后先。卜筑近连湖上宅，过门长见雪中船。每闻避地多佳客，曾道归来有赋篇。
题鲍原礼画菜,元末明初,钱宰,鲍生画菜得真趣，不与黄筌花较妍。老圃春晴朝荷锸，客窗风雨夜开园。太羹玄酒有至味，海月玉珧皆小鲜。爱尔风翻紫复碧，晚菘早芥得春先。
晓起,元末明初,钱宰,野旷晨光发，江清夜气存。大星翻玉斗，落月堕金盆。
闻砧,元末明初,钱宰,秋砧捣不得，亮月丽高梧。清晖与君共，素心同妾孤。
题画十三首 其一,元末明初,钱宰,双松含古色，红树已先秋。百顷风潭净，高情独泛舟。
题画十三首 其二,元末明初,钱宰,云深见楼阁，天际堕青鸾。松下盘桓者，犹是晋衣冠。
题画十三首 其十,元末明初,钱宰,有鸟名鹡鸰，在原飞且鸣。人皆有兄弟，唯尔独多情。
题画十三首 其十一,元末明初,钱宰,白鹭白于雪，于飞在洲渚。谁言我最闲，正尔心独苦。
题画十三首 其十二,元末明初,钱宰,水口桥堪度，林间屋尚留。秋来山色好，相对有归舟。
题画十三首 其十三,元末明初,钱宰,茅屋何人住，秋林晚对山。也知乘兴出，多在白云间。
题竹梅便面,元末明初,钱宰,舞罢霓裳曲，相逢月下还。高情倚修竹，翠袖不胜寒。
题翎毛小景 其二,元末明初,钱宰,鴳雀小羽翼，幽栖短棘梢。丛坡风日好，不让凤鸾巢。
题画 其一,元末明初,钱宰,春雨青山漠漠，晚树白云悠悠。若非辋川庄口，定是浣花溪头。
题画 其二,元末明初,钱宰,沧洲芳草初绿，别墅山花正开。借问一蓑烟雨，看山何处归来。
题温日观葡萄 其一,元末明初,钱宰,葡萄压架水晶寒，枯坐山僧出定看。露下空庭凉月堕，断云星斗夜阑干。
题温日观葡萄 其二,元末明初,钱宰,却看仙佩萃霞裾，又似青鸾下碧虚。夜半蕊宫秋月白，小龙和露养玄珠。
题盛子昭画,元末明初,钱宰,空山绝壑悬崖高，一坞白云如海涛。幽人抱琴无路入，松风落耳声萧骚。
题画六首 其一,元末明初,钱宰,树折云梢浪拍窗，老渔齐放钓船双。不愁江上风波险，平地风波险似江。
题画六首 其二,元末明初,钱宰,沙草青青近石矶，矶头疏木转斜晖。孤舟钓叟垂竿坐，远岫云飞带雨归。
题画六首 其三,元末明初,钱宰,东南山水足清晖，茅屋枫林共石矶。谁坐扁舟沙际住，也知江海客忘归。
题画六首 其四,元末明初,钱宰,松林日落碧云开，野老溪头坐石苔。隔岸好山招不到，一篙流水待谁来。
题画六首 其五,元末明初,钱宰,绿阴黄鸟暮春初，谷口人家树下居。野老携琴度桥去，云山深处更何如。
题秦淮送别图 其一,元末明初,钱宰,白下春波照绿湾，踏船送客出龙关。离愁不逐江云没，江上云还人未还。
灵凤篇,元末明初,蓝仁,鸣凤出丹穴，五采耀晴旭。朝饮瑶池流，暮栖昆山木。和声六律备，灵德百禽伏。重华去已久，淳风何由复。不闻夔乐谐，但复楚歌促。梧枝霜不蕃，竹实冬未熟。愧彼梁间燕，双双托华屋。
舟中望长洲田家,元末明初,蓝仁,积流会澄川，浮沙亘长洲。上有佳树林，下有良田畴。渔樵自成村，桑麻翳榛丘。犬吠林巷深，鸟鸣田舍幽。落日负耒归，凉飙荡轻舟。斯人亦何为，乐哉以优游。羁怀迫道路，怅望徒淹留。
拟贫士二首 其一,元末明初,蓝仁,蟏蛸网我户，蟋蟀号我壁。被褐不掩胫，采薇岂充食。岁有饥寒忧，巷无车马迹。岂知旷达观，不以贫病迫。昔闻孔颜圣，亦有陈蔡厄。澹然忘世虑，弦歌自朝夕。
拟贫士二首 其二,元末明初,蓝仁,蓬门有一士，被褐恒苦饥。朝饮南涧流，暮食西山芝。虽有二顷园，芜秽亦不治。妻子共寂寞，弹琴咏诗书。荒林积雪深，古屋炊烟迟。高卧自有适，何必他人知。
在野,元末明初,蓝仁,慕荣非素心，在野甘自晦。泉分九井注，门掩千峰对。犬吠秋草根，鹤鸣白云外。茅檐有浊醪，田翁夜相会。
暮秋怀郑居贞,元末明初,蓝仁,季秋霜露降，草木日已衰。暮登城门丘，遥望沧海涯。鸟鸣求其群，况在远别离。美人美如玉，梦寐恒见之。飘萧紫凤毛，照耀珊瑚枝。海水不可越，丹砂讵能期。滟滟杯中酒，泠泠桐上丝。岂无一日欢，念子来何时。少壮难合并，流光倏如驰。悠悠逝川叹，渺渺停云思。
西山暮归,元末明初,蓝仁,凉叶堕微风，秋山正萧爽。天寒独鸟归，日夕百蛩响。偶从桂树招，遂有桃源想。石磴阒无人，山猿自来往。
宿田家望武夷山,元末明初,蓝仁,仙崖蓄灵异，怪石盘空曲。一水隔花源，千峰入茆屋。金芝暖逾秀，瑶草寒更绿。云中武夷仙，一一颜如玉。白马去不归，玄猿叫相逐。昔陪丹丘侣，酣歌紫霞谷。鸡鸣洞天晓，落月在林木。空瞻仙子高，旧梦那可续。荒林激悲风，日入对樵牧。伫立望归云，解衣田舍宿。
少年行,元末明初,蓝仁,东家少年子，挺挺七尺躯。适遭风尘起，应募趋名都。明甲金铁坚，宝刀冰雪如。朝随霍嫖姚，暮逐李轻车。手挽二石弓，腰悬双虎符。击刺当万人，飞扬凌八区。椎牛会宾客，考鼓吹笙竽。意气拟卿相，光辉生里闾。西邻有迂士，白首讲玄虚。贫无担石储，富有万卷书。
捕鱼,元末明初,蓝仁,渔人骋技巧，长网截大川。万鱼不能脱，已知数当然。倾城食鲜脍，维舟洗腥涎。犹有鲛鳄存，食人市门边。
待渡,元末明初,蓝仁,早出未开关，暮归常待渡。诛求尚多门，辛苦在长路。浩浩川上波，萧萧道旁树。百役几时休，临流愧鸥鹭。
拙者自号,元末明初,蓝仁,吾生何为者，老以拙自名。眼拙摇空花，耳拙起虚鸣。手拙持战栗，足拙方欹倾。寸心更苦拙，百事无一成。语言拙少味，交游拙寡情。学拙志虑耗，道拙忧患并。行当死于拙，掩骨依先茔。傍人笑我拙，我拙亦有程。圣贤既不辞，愚下孰敢争。孔子拙陈蔡，伊尹拙割烹。吕拙钓尚直，陶拙琴无声。夷齐拙不食，古道谁人行。我拙不有命，我拙自有诚。宁甘抱拙枯，不作背拙荣。传拙与子孙，用拙尽平生。
祭虎二首 其一,元末明初,蓝仁,猛虎在前林，群豕践我黍。饥来搏食之，绝迹秋田里。虎非兽之良，推功及田父。流传不可忘，南村朝祭虎。
祭虎二首 其二,元末明初,蓝仁,祭虎虎何功，云能食封豕。封豕善遁藏，充觞得仙麂。仙麂虽驯良，入口那复吐。虎去不复来，居然暴禾黍。
为方焕赋云峰秋霁图,元末明初,蓝仁,茆屋溪头红叶村，石梁秋水清无痕。枌榆过雨鸟鸣涧，粳稻如云山对门。老翁日高睡未起，稚子读书窗户里。干戈如此赋敛烦，鸡犬晏然乡曲喜。山中酒熟黄花开，仙人候我芙蓉台。云林今夜好明月，拟跨幔亭黄鹤来。
题郑德彰员外所藏高彦敬画楚江春晓图,元末明初,蓝仁,旭日未出群山昏，苍茫楚江多白云。芳洲无人采蘅杜，落花飞絮春纷纷。晴岚满户渔家晓，花枝彷佛闻啼鸟。巫阳梦断三峡空，湘渚愁深九疑小。文彩风流高尚书，如此江山归画图。平芜烟蔼水空阔，阴壑松桧天模糊。左司郎官何处得，高堂紫翠生春色。是中宜有五湖人，一叶扁舟荡空碧。风尘兵革浩茫茫，对此便欲歌沧浪。碧梧翠竹生高冈，岂无彩凤鸣朝阳。
水南山房诗为任立本赋,元末明初,蓝仁,南溪白云白如练，万壑松萝对山县。幽人结屋溪上居，稚子过庭能读书。清流美竹秋潇洒，棐几明窗日闲暇。坐中往往见樵渔，门外时时驻车马。盛世弦歌比屋闻，淮南兵革又纷纷。平川战血流成海，白日妖氛涨作云。一自离家从部曲，梦绕故山烟水绿。被褐愁趋戎马群，牵萝谁补南溪屋。近随都尉入关中，远逐嫖姚树战功。匣底笑看三尺剑，尊前起舞万人雄。三年留滞关山外，环堵蓬蒿果安在。荒林猿鹤怨秋风，落日鱼龙愁远海。时清方且归去来，他乡道路多尘埃。有才未必长在野，君王已筑黄金台。
题刘商观奕图,元末明初,蓝仁,遥峰苍苍松桧色，涧水无声晚烟白。围棋不见商山翁，伐木那逢会稽客。行人遥指烂柯山，洞里群仙白书闲。石床对奕岂知久，樵子旁观殊未还。执柯却坐莓苔石，胜负眼前誇得失。石烂松枯不计年，云子琼浆堪度日。斧柯已烂下山迟，城郭虽存故旧非。处处桃花无路入，双双白鹤背人飞。仙游寂寞秋山里，图画千年尚如此。社稷山河几局新，地老天荒遗数子。君看沧海变桑田，一木不支何足怜。
余复婴近以方壶所写大王峰转惠暇日展玩殊有幽趣因题,元末明初,蓝仁,方壶画山世有名，生纸一幅涂纵横。孤峰倚天旭日上，危石拔地秋风生。壮游曾来拾瑶草，梦里武夷清未了。紫阳五曲石门荒，金老三间茅屋小。兴来故笔起层峦，万仞嵯峨咫尺间。龙洞云烟含宿雨，鹤坛星月满空山。武林道士余三一，来憩松根讲周易。十年不出鬓垂丝，九转将成眼如漆。新图千里寄神交，东南一柱青天高。愿授神方服石髓，共听仙乐鸣云璈。闲窗持赠深有意，念我衰年住尘世。便欲呼儿挽鹿车，从此相随入苍翠。
题欧阳楚翁梅竹画,元末明初,蓝仁,道人下笔天机熟，宋末元初写梅竹。琅玕个个起中林，琼树娟娟在空谷。三花五蕊天然好，直节心虚肯相保。花光老可费经营，和靖子猷惊绝倒。兵戈流落存者稀，展玩茆屋生光辉。罗浮月色忽在手，渭川白云随我飞。此翁亦是英雄辈，事异时非聊自晦。百年翰墨可流传，开图静与仪刑对。
悲流人,元末明初,蓝仁,为农未免租调瘢，从军可辞刀箭痕。布衣一日任民社，鞭挞不救肌肤完。足兵足食万世计，征衣战甲无宁岁。但知城郭倍光辉，谁问闾阎久凋敝。深机巧宦何为者，暴虐施民自宽假。山头白石城下泥，已有行人先问舍。前车后车相继摧，满山枯骨白成堆。呜呼古人不可作，自书下考真贤哉。
题马大使青城图,元末明初,蓝仁,青城丈人高入云，野老未识应先闻。画图朝开拭我目，兴入深谷穷其源。四川号雄观，五岳争推尊。昔在汉季老仙伯，烧丹井灶今仍存。二十四治属呵禁，鬼魅不得侵人群。后来肥遁更多士，采芝斸药深林里。樵夫误到老人村，世代传流长孙子。马卿食禄东南隅，思山愿乞明年归。祇今圣代重养老，春风会送斑斓衣。
惜猫怨,元末明初,蓝仁,山人养猫俊而小，畏渴怜饥惜于宝。一鸣四壁鼠穴空，卧向花阴攫飞鸟。邻家畜犬老更狂，狭路相逢力不当。吁嗟猫死难再得，恶物居然年命长。
放歌一首效苏仲简,元末明初,蓝仁,万方一日纲纪新，四夷重译来称臣。白头山癯惊且喜，托身两代耕桑民。桑田海水千年改，霜木晨星几人在。老马空嘶皂枥间，惊鸿已出虞罗外。旁求都邑及山林，兵选三丁儒一丁。裂荷焚芰别山谷，带牛佩犊趋边庭。万人坑平百草绿，风雨年年寡妻哭。纵有生还老退身，疾疢伤残形不足。我生不豫功名期，先朝未壮今衰羸。夕阳渐挂首丘树，当歌一放谁能悲。
野鹰,元末明初,蓝仁,野鹰栖老江边树，整刷毛衣矜爪距。深林未见攫妖狐，近市且知争腐鼠。天生羽族谁尔雄，尔德不肖形躯同。云霄真骨死炎瘴，来者如斯往者空。
题秋山访隐图,元末明初,蓝仁,遥峰苍苍白云白，红树黄花间秋色。三径曾寻蒋诩居，一区尚忆扬雄宅。十年不见鹤田翁，远水长山入梦中。凉飙散荣远林静，微雨湿衣空翠浓。先生见客幡然出，发短眉长眼如漆。穷高极厚作千年，虚往实归凡几日。画图绝似鹤田秋，不许同行只独游。黄绮正须天子召，巢由底用世人求。
雪中候云壑不至书怀兼柬云松昆仲,元末明初,蓝仁,卧病空山连日雪，崖谷平沉高石没。朝晖倚杖坐茆檐，夜气拥炉烧榾柮。兵选三丁壮者稀，祗余翁媪守柴扉。秋霜早杀空晚稼，寒机尽用无冬衣。听说诛求愈悽恻，转忆承平乐耕织。暖入狐裘念苦寒，饱分玉食怜饥色。九折危途一道溪，故人相望阻攀跻。惜乏篮舆度雪水，安得青鞋踏雪泥。
庐峰绝顶阻雪书寄云松,元末明初,蓝仁,昨日篮舆不得上，今日篮舆不得下。天花万点散长空，白云一月包青野。山空雪霁日色微，风前犹作落梅飞。阆风玄圃在人世，夜景若昼腾光辉。茆屋闭门愁出入，履破衣穿寒转袭。挥毫三复白雪吟，手足冻僵才思涩。张老屏山赏又新，应披鹤氅对嶙峋。长篇短幅述清语，定有琼瑶报故人。
海上行送舒文质之京赴危大参之招,元末明初,蓝仁,海门五月南风高，龙骧万斛如鸿毛。蓬莱方丈渺何许，但见吞天沃日之洪涛。龙光蜃气迷咫尺，夜看星辰朝看日。居庸如天入海青，玉楼十二通仙灵。仙人楼居龙衮明，二十八宿风云生。山人曾驾辽东鹤，秋入瀛洲采灵药。归来尘土三十年，至今梦想钧天乐。十月北风鸿燕翔，羽人遗我云锦裳。纷纷霪雨暗八荒，子胡不归白玉堂。山人笑与青山别，夜鹤秋猿意悽恻。有书伏阙救疮痍，江南小臣如蚁虱。吾闻东海百谷王，有如宸居朝四方。江淮道路日流血，海若率职能令海道成康庄。吴樯楚柁千艘入，白粲红陈万仓积。近传渤海罢干戈，复道涂山来玉帛。我歌海上行，送子万里情。匣中双吴钩，忽作蛟龙鸣。安得持之献天子，一扫六合风尘清。
题春雨蓝涧图,元末明初,蓝仁,云烟惨惨春林里，风雨潇潇涧声起。荷笠宜耕桑柘村，持竿欲钓桃花水。吾弟俊年多读书，生怕轩冕来相拘。布衣拟就涧边老，草坐似习山中癯。朝廷偶说通贤路，州县临门逼人去。秋天岭海下鹰鹯，落日川原肃狐兔。清才直气不入时，坐守古道冲危机。无人更扫蓝涧屋，有墓已题春雨碑。
醉歌一首送刘兰室还建溪兼问苏明远椿桂,元末明初,蓝仁,忆昔下马扣我门，惠连种豆归南村。脱巾漉酒共一醉，秉烛题诗期再论。人生安得长相见，世事谁知回首变。惆怅鸰原负急难，凄凉鹤发甘贫贱。清尊重对黄花前，更为后会知何年。菟裘问地君思隐，蜕骨名山吾欲仙。霞洲玉洞秋风老，更有何人拾瑶草。因君为我问三苏，墨池霜菊年年好。
酬刘兰室题墨菊扇寄惠,元末明初,蓝仁,白团谁写秋风曲，寄我茆斋扫炎燠。新纨皎洁一尺冰，浓墨淋漓数枝菊。摩挲双眼老复明，兴入东篱餐落英。苏仙笔下云雾湿，刘侯句里烟霞清。一丘养拙南山侧，敢拟柴桑旧时宅。清节谁怜白发翁，壮怀不倚黄金色。故人嘉会不可忘，永日清风吹我裳。长随怀袖送月影，更入箧笥生虹光。
范伯刚为予作翠屏别墅图因赋云林茅屋歌,元末明初,蓝仁,我昔结屋依云林，开窗正对浮云岑。山花烂漫散春色，崖木惨淡垂秋阴。篮舆欲往空费力，十步五步还坐息。日斜又向茅屋归，惆怅三年登未得。范宽生纸写作图，中堂忽见遥峰孤。白云黄雾自舒卷，湿翠晴岚时有无。半空石壁悬飞瀑，下有良田艺桑竹。买牛春雨早归耕，莫遣儿孙忘乡曲。
重题虚白道院,元末明初,蓝仁,吾弟再来人，弱龄志神仙。师事月间老，辛苦二十年。丹书墨符役神鬼，白日青天致风雨。元阳真火分济人，不俾世间羸瘵苦。西山松柏里，仙人有旧庐。白云长芝草，青霞护道书。林居圜屋奠八卦，草衣木食参玄化。宴坐灵龟息渐微，空歌白鹤飞初夏。青春三十功累成，名列丹台玉署深。蓬莱官府案行密，特遣仙者来中林。瓢笠过门日当午，一语不合幡然去。杖藜挥袂风飘飘，回首云深不知处。微言至理岂易逢，仙缘尚隔一尘中。前程怅望鸾凤远，遗蜕偶与蛇蝉同。学仙求道难如此，拔宅徒劳慕刘许。我来抚景重兴怀，满林白石空延伫。
候刘兰室不至,元末明初,蓝仁,送君上京师，怀君来武夷。黄花开口向我笑，不肯握手趋东篱。草堂正在蓝涧底，年年风雨花如此。架上残编落蠹鱼，尊中浊酒轧浮蚁。期君逾月君不来，日日鞍马驱尘埃。军符侯印生白发，石田茆屋荒苍苔。世上功名休便得，有子况能传父职。倘入庐山访社莲，为报陶潜久相忆。
白雪歌,元末明初,蓝仁,南州大雪从来少，数日山庄三尺厚。一点游尘着处无，四檐明月连宵有。琼树应迷谷口樵，玉蓑不脱溪边叟。清池片石叠寒毡，远岫疏松排秃帚。鸢肩独耸费吟哦，鹤发相辉惜衰朽。梅清竹瘦转凭陵，鸟仆猿僵罢飞走。孤烟冷舍自无聊，横宝当途谁得取。宜消瘴疠拯群黎，忽报丰登随众口。高士轩中爱煮茶，将军帐下催斟酒。种石辛勤璧在田，照书烂漫珠盈斗。阴崖北向云影开，旭日东来涧声吼。眼前光景渐消磨，石门天柱长回首。
题南山秋色,元末明初,蓝仁,忆昔弱冠心冥顽，趋庭侍训溪南山。綵衣朝日动春色，蕙帐秋风生夜寒。三年奔走衡湘间，候问寝食通平安。归田在念竟莫遂，陟岵引领空长叹。结庐新阡陟松柏，捧土涕泪垂汍澜。仙人怪我久不返，画图寄示青㠝岏。云霞映隐石崖紫，霜露点染枫林丹。旧时猿鹤良有待，向夕渔樵相与还。催呼童仆与老母，杖藜入谷寻柴关。躬耕力学企先志，绝顶爽气穷跻攀。
题云松九江秀色图方壶画,元末明初,蓝仁,渊明柳，太白松，九江千载生清风。后来张籍学稽古，志操却与前贤同。早年仕宦游闽中，白头不归乡井空。长思故业劳梦寐，旧揽秀色积幽衷。琵琶亭，香炉峰。伤离恨别不足较，寻幽望远将谁从。题书扱小宋，挥笔烦壶公。青山白云负轻策，落霞秋水浮孤蓬。昨日携图来叩户，品题愧我非才雄。江山如此游不到，惆怅一生田舍翁。
赠武夷魏士达,元末明初,蓝仁,武夷山水天下无，层峦叠嶂皆画图。神奇直疑混沌凿，秦汉而下灵仙都。中天积翠开宫殿，石壁红光夜如电。鸾凤常骖神姥游，猿猱共醉曾孙燕。洞中别有升真天，琼林遗蜕如枯蝉。露盘仙掌千年药，春水桃花九曲泉。万松冈头羽衣客，更入三山采真诀。神游不计海天遥，梦觉长怀山月白。归来高隐万年宫，天香时降双青童。道参元始鸿濛外，身寄虚空象纬中。嗟予久慕烟霞侣，天遣空山作诗苦。清歌曾绕幔亭云，冻笔空题草堂雨。金丹拟就玉蟾分，木叶西风铁笛闻。野老只知尧舜世，樵夫或遇武夷君。黄尘白发悲年暮，回首蓬莱更何处。病容岂是学仙才，儒术元非济时具。余侯留滞海南居，鸿应来时一寄书。期君天柱之南、隐屏之北，共斸黄精煮山雪。
又次国学生朱士坚游武夷韵,元末明初,蓝仁,春风吹船泛中流，千岩万壑开沧洲。空林湿翠散晴旭，绝顶爽气生清秋。皇华咨访成幽趣，水木苍苍远参互。鸥起如惊使节来，猿啼似怨山人去。隐屏峰下平林路，渔父坛边文杏树。草生书带不多春，空与山麋野鹿邻。杖藜或可共避世，拂衣谁许是知津。羽人稀少云边住，回首人间障尘雾。半夜松声远浦潮，终朝岚气前峰雨。金鸡啼月响仙机，四海秋风岂不知。乘槎径欲问织女，杼轴常空终自疑。灵芝仙草迷荒麓，尽日盈襜采新绿。兴尽重寻洞口回，诗成尚忆山中宿。清溪从此别渔樵，六翮仍看上九霄。归朝应傍薇花立，在野难歌桂树招。故人张籍同官舍，倘问山林衰病者。食力非邀谷口名，灰心已入庐山社。
题清江碧嶂集追怀清碧杜先生,元末明初,蓝仁,山中之人号云壑，落日题诗寄溪阁。示我清江碧嶂诗，开卷清风满寥廓。忆昨先生林下居，黄花翠竹临阶除。平生不受天子禄，老向名山空著书。十年死别如朝暮，一望孤坟泪如雨。往事悠悠叹逝川，遗编零落俱尘土。江湖耆旧晚更稀，此卷乃出幽人为。细书深刻不易得，短咏长歌劳我思。虞杨范揭名当代，犹敬先生师法在。祇今余子徒纷纷，敢以涓流敌沧海。清庙之瑟朱丝弦，九皋鹤唳声清圆。波涛万顷注三峡，魑魅九鼎传千年。吁嗟古人多泯没，一字流传风渐歇。高情古调人莫知，夜久长松转霜月。
清明,元末明初,蓝仁,清明日，大风起。纸钱飞作灰，散落千山与万水。旧坟间新墓，哀哀哭不已。百役转沟壑，首丘宁有几。朝廷自忠厚，恻然念无祀。天下向万城，科条戒乡里。缁黄施法食，县官具羊豕。日昃天暝晦，阴灵集坛所。饮食歆飨余，似闻相告语。秋冬复继惠，有后竟何似。长林或扫松，荒阡谁挂纸。生者不自给，死者长已矣。因思上世人，未明仙佛理。诸儒动引经，不肯祭非鬼。推思九泉下，著令今代始。从知征战场，饥魂怨千古。
飓风,元末明初,蓝仁,海上飓风来，乾坤吼万雷。旋毛将巨木，驱石似轻埃。昼夜声同怒，阴阳召此灾。杀机何日息，天际暮云开。
题武季远竹木图,元末明初,蓝仁,轻纨剪霜素，妙墨写秋林。脩竹露华润，石崖云气深。凤栖淇水暮，龙化渭川阴。载美武公德，永怀单父琴。
雨中怀子冶兼善,元末明初,蓝仁,去年秋社别，今雨草堂思。衰病难为况，暌离已许时。连床谈旧事，对酒诵新诗。清夜檐花落，休忘郑老期。
题愚斋卷二首 其一,元末明初,蓝仁,丈室愚名扁，西家笑读书。力行非宁及，私省岂回如。孟谷呼相应，柳溪闲可渔。终知移不得，直诈古今殊。
题愚斋卷二首 其二,元末明初,蓝仁,武健惟材任，斋居岂强名。奇兵长自用，困学久须明。不径心常正，移山气未平。功成应养晦，冠弁似儒生。
又人日怀云松,元末明初,蓝仁,七日始为人，寒风未似春。长吟呵笔久，独坐拥炉频。仙茗烹松雪，山醅漉葛巾。如何巷南北，偪侧不相亲。
又人日怀兼善,元末明初,蓝仁,元日至人日，檐声断复闻。山头雪待雪，溪上云连云。牧犊空年老，听鸡过夜分。平川张逸士，最念久离群。
春日 其二,元末明初,蓝仁,草木消冰雪，林园换岁时。病传方士剂，闲咏古人诗。兄弟飘零恨，儿孙懒钝姿。一杯春日酒，无奈醒愁悲。
喜雨,元末明初,蓝仁,数夜不能寐，乾坤如大炉。衰颜值炎赫，生意转焦枯。偶听雷霆过，仍看雨泽俱。茅斋慰岑寂，凉思满桑榆。
雨中 其二,元末明初,蓝仁,久雨不能休，花时惨似秋。牛羊僵在野，鱼鳖困中流。敢叹泥涂苦，长怀畎亩忧。滂沱非润物，天意远难求。
雨中 其四,元末明初,蓝仁,冰雪似三冬，莺花又一空。毛寒谁问马，指直久妨农。和气从今转，严威未可穷。野人时望日，霁色露前峰。
雨脚,元末明初,蓝仁,雨脚时时急，溪头日日浑。渔舟侵野市，虎迹遍荒村。老去心空壮，忧来眼并昏。无生差近理，欲究梵王言。
雨歇用前韵,元末明初,蓝仁,雨歇尘仍暗，秋来水更浑。草深迷虎穴，雾重失渔村。生理何多难，吟怀久已昏。徬徨如有得，惆怅竟无言。
挽赵子将三首 其一,元末明初,蓝仁,四十身先死，才名奈尔何。山川千里隔，风雨九原多。已负云霄志，空伤薤露歌。无书问妻子，有泪逐江波。
挽赵子将三首 其二,元末明初,蓝仁,北阙诸公荐，江西一命荣。穷途淹疾病，造物忌才名。牢落逢兵甲，暌离异死生。天长鸿雁去，挥泪望江城。
挽赵子将三首 其三,元末明初,蓝仁,短棹浮沧海，清诗满翰林。幽人中夜泣，壮士百年心。白日人间尽，黄泉地下深。秋风歌楚些，山雨应猿吟。
挽空无相四首 其二,元末明初,蓝仁,灵象何人识，冥鸿有客思。虚空无住著，矰缴枉劳施。明月浮杯远，孤云振策迟。万人看出处，示寂在京师。
挽空无相四首 其三,元末明初,蓝仁,二十三年别，头颅故不同。游方何处止，求相本来空。法海龙应化，尘樊鹤在笼。三生石上月，谁问牧牛童。
挽空无相四首 其四,元末明初,蓝仁,西山尘境外，水木本清虚。自结诗书侣，长留仙佛居。颠汪遗蜕后，狂李涅槃初。重会知何日，衰颜岂待渠。
柬云松,元末明初,蓝仁,我老君长健，君贤我不能。文宗曾子固，篆逼李阳冰。几杖山林愿，门生月旦称。邻州同景仰，争畏鹤书征。
有感 其一,元末明初,蓝仁,玉石何劳辨，兵农不必分。异方投体魄，非罪及儿孙。部伍年年定，饥寒处处闻。荒田兼废屋，愁眼对秋原。
有感 其二,元末明初,蓝仁,嫁女先邻近，谁言有远征。长号辞母去，无力逐夫行。颜貌销前日，忧虞送此生。遥知膏野草，青冢祇虚名。
有感 其三,元末明初,蓝仁,道路频征发，悲号孰忍听。老翁忧绝嗣，童子畏成丁。饭乞嗟来食，衣牵不掩形。风沙连雨雪，万里到边庭。
有感 其四,元末明初,蓝仁,衣食推温饱，诗书辅守成。危机忧不免，谤语祸非轻。温凊三年隔，艰难万里情。天伦不相保，人世欲无生。
有感 其五,元末明初,蓝仁,鳏独须仁政，承宣待上官。更饶多病苦，那解百忧宽。边郡书稀到，衣襟泪不乾。南人西北老，天远问应难。
大同路石佛谷过啼哭岭,元末明初,蓝仁,云京石寺游，西北上丰州。山险为啼哭，路艰成阻脩。闻名心已碎，未见泪先流。万里江南客，那堪过岭头。
柳隘岭上,元末明初,蓝仁,黎村云洞北，柳隘石门西。万木秋初落，千峰晓更迷。猿垂深涧饮，马入白云嘶。揽辔炎荒外，恩疑雨露低。
秋江待渡,元末明初,蓝仁,野水苍茫夕，云山惨淡秋。暂停征路策，遥唤隔溪舟。茆店关门早，僧钟出寺幽。衰年怀远道，禁得暮归愁。
宾州九日作,元末明初,蓝仁,三年频客路，九日又宾州。野圃黄花晚，空江白雁秋。无钱从止酒，有赋倦登楼。回首关山远，萧萧落叶愁。
苍梧夜坐,元末明初,蓝仁,天阔苍梧夜，江清碧草春。残花宜对酒，明月暂随人。白雪知音少，青山入梦频。还乡恐未遂，鱼鸟漫相亲。
毒雾,元末明初,蓝仁,大雾无时起，冥冥夜色同。江连蛟蜃气，野匿虎狼踪。久暗应成雨，迟收欲待风。南山沈已尽，留得两三峰。
竹搔背 其一,元末明初,蓝仁,裂竹供衰病，能分子侄劳。周身寻痛痒，到手助爬搔。野服同扪虱，仙经似伐毛。自惭鲐背及，此物敢忘劳。
竹搔背 其二,元末明初,蓝仁,削竹名何器，年来试用频。揩摩长在手，痛痒不求人。刻画儿童掌，追随老病身。渭川淇澳际，托分久相亲。
题志玄崎岖窈窕卷,元末明初,蓝仁,青牛去不返，黄鹤已难追。独羡持初志，长斋似旧时。洞天寻伴侣，丹火慕真师。他日缑山顶，家人待一辞。
书闷二首 其一,元末明初,蓝仁,苦节从人笑，端居拙自谋。奸邪频得志，忠信动成仇。世故只如此，吾生行已休。少来不解饮，老去付乾愁。
书闷二首 其二,元末明初,蓝仁,谗言投毒药，非罪触严刑。万里边沙白，孤魂暮草青。倚门空怅望，主器尚零丁。天道关人事，谁分渭与泾。
蓝涧杂诗五首 其一,元末明初,蓝仁,郭外茅亭小，门前涧水清。诸生时问字，野老尽知名。移竹须春雨，看山待晚晴。年来疏懒甚，著述苦无成。
蓝涧杂诗五首 其二,元末明初,蓝仁,碧草云连屋，黄山暮入帘。养生思橘井，曝背恋茅檐。雪为观书积，泉因洗药添。懒从闲转甚，贫与病相兼。
蓝涧杂诗五首 其三,元末明初,蓝仁,藓径沿溪滑，柴门倚树欹。看云行自远，卧雪起常迟。白日磋跎过，玄经寂寞为。不才甘在野，非是傲明时。
蓝涧杂诗五首 其四,元末明初,蓝仁,寂寞扬雄宅，荒芜董子园。生涯谋转拙，儒术道空存。野竹钞书尽，清池洗墨浑。唯应门外水，花发似桃源。
蓝涧杂诗五首 其五,元末明初,蓝仁,避人常独卧，借地遂幽居。多病勤栽药，无言懒著书。山光兼落日，竹色共寒蔬。故旧如相遇，休嗔礼法疏。
题刘伯寿菊逸卷,元末明初,蓝仁,种菊宁无意，幽居得自怡。丘园临晚节，霜露傲寒枝。逐客餐英夕，休官待酒时。清风与高致，千载重相期。
病中,元末明初,蓝仁,卧病秋将尽，艰难日又增。夜深方著枕，户远更留灯。邻畏呻吟近，僮来抑按能。有身应有患，空寂未如僧。
寄余复婴,元末明初,蓝仁,道士清溪住，扁舟久未回。井垂霜后橘，门掩雨前苔。凫舄长相候，鱼书杳不来。虹桥他日宴，又负紫霞杯。
寄云松昆仲,元末明初,蓝仁,丘园无雅况，经训有余闲。偶过柴门外，相期药肆间。谈诗不知倦，看画欲忘还。二仲称仪表，衰容讵可攀。
经赵师节故居,元末明初,蓝仁,五亩城边宅，过门忆往年。病抛诗社卷，贫索酒家钱。古道能追辙，新声不改弦。鹿门秋月色，因照德公阡。
题伯颖云林茅屋图 其一,元末明初,蓝仁,将军今为庶，茅屋住云林。白帽长年著，黄精积雪寻。已闻瓜地近，更说鹿门深。猿鹤频来往，真知避世心。
题伯颖云林茅屋图 其二,元末明初,蓝仁,中林避世士，茅屋一闲云。雨笠寻芝术，晴窗究典坟。竹深羊仲至，瓜熟邵平分。也有幽栖处，长随鹿豕群。
题伯颖云林茅屋图 其三,元末明初,蓝仁,避人深卜隐，食力自为园。卖药从过市，催租不到门。厨烟蒸术起，社酒漉醅浑。风雨相期夜，诗成更细论。
环谷余国权名行亭曰环谷中以旧得朱子所书风月无边字扁之题诗四首 其一,元末明初,蓝仁,云谷留云墨，濂溪有似人。园林当胜夕，尊俎集贤宾。天籁飞来远，冰轮洗出新。乾坤清气满，何处有嚣尘。
环谷余国权名行亭曰环谷中以旧得朱子所书风月无边字扁之题诗四首 其二,元末明初,蓝仁,无边风月兴，尽在此亭中。几杖清秋近，弦歌白昼同。名书悬旧扁，画笔付良工。髣髴琅琊胜，能文忆醉翁。
环谷余国权名行亭曰环谷中以旧得朱子所书风月无边字扁之题诗四首 其三,元末明初,蓝仁,华亭当谷口，风月兴无边。草木声相应，山河影倒悬。衣巾凉气袭，杯斝素光传。折简能招我，论诗夜不眠。
环谷余国权名行亭曰环谷中以旧得朱子所书风月无边字扁之题诗四首 其四,元末明初,蓝仁,风来环谷迥，月出野亭幽。树静泉声细，天清露彩收。长留佳客坐，偏与阿戎游。共有司空趣，输君未老休。
题观音岩,元末明初,蓝仁,石色依庐阜，潮音接普陀。江云晴自远，水月夜还多。鸟为衔花至，龙因问法过。瓣香瞻彷佛，帆影拂嵯峨。
寄示侄泽,元末明初,蓝仁,五侄缘思孝，陈情不肯休。一抔原上土，三载狱中囚。霜露空山道，风烟拱木秋。蓼莪停诵处，远想泪双流。
别云壑,元末明初,蓝仁,枉策来相访，衡门宜暂留。故情怜独老，清论慰穷愁。芋火寒初拨，藜羹暖未收。归心何偪侧，又宿水东头。
送别欧阳雪舟,元末明初,蓝仁,已是三年别，那知一笑俱。相看歌白雪，独往住玄都。画马尘生壁，笼鹅雨满湖。松门清夜月，还念故人无。
咏千枝柏,元末明初,蓝仁,独干千枝长，浓阴万叶稠。傍檐低翠盖，对坐拥青油。霜雪兼松茂，风烟带柳柔。旧栽祠观里，曾系老君牛。
秋夕怀武夷旧业,元末明初,蓝仁,客路西风晚，怀山独夜愁。露寒仙掌月，天远幔亭秋。落叶他乡梦，啼乌何处楼。归心似江水，千里向东流。
时事 其一,元末明初,蓝仁,治国宜宽典，新民在市恩。欲追三代盛，莫使一夫冤。引善犹连茹，销愆若救燔。流传千万叶，端拱御乾坤。
时事 其二,元末明初,蓝仁,久叹旌贤少，还闻剪恶多。生材不易得，旷职欲如何。进退皆由道，明良自有歌。邦基百度举，不独壮山河。
时事 其三,元末明初,蓝仁,列宿郎官位，严霜御史威。铨衡须有见，负乘乃无讥。经术存公正，刑章折是非。地天交始泰，全欲慎先机。
时事 其四,元末明初,蓝仁,昨日天恩及，生民解倒悬。俘囚空在狱，羸老并归田。和气当成岁，骄阳莫作愆。叨逢雷雨解，喜动白头年。
寄周子冶,元末明初,蓝仁,周子能文士，携家入武夷。地幽真可隐，席暖不须移。融帐开何日，牙琴听有时。扁舟冲野雪，卧病久相思。
寄杜德基,元末明初,蓝仁,闻说征君后，犹存版筑中。天恩何日及，世道此时穷。黄耳书难保，青蚨箧已空。倚门惟有母，华发对秋风。
寄毛伯善,元末明初,蓝仁,狂药勿相依，平生变是非。大呼将蹈刃，急走不披衣。学仕斯难信，思亲或欲归。慇勤提耳诲，莫与圣贤违。
代毛生答,元末明初,蓝仁,浮世容身狭，韶光过眼非。瓦盆盛社酒，槲叶制秋衣。礼乐休拘束，渔樵乞放归。前林逐麋鹿，未与素心违。
九日病中,元末明初,蓝仁,伏枕山林远，闭门风雨深。一秋贫转甚，九日病兼侵。落叶荒三径，穷愁迫寸心。细看黄菊蕊，空感白头吟。
寄云松先生隐居五首 其二,元末明初,蓝仁,济世须豪杰，斯人老涧阿。别离知己少，辛苦著书多。村晚收粳稻，天寒制芰荷。南山今夜月，谁听饭牛歌。
寄云松先生隐居五首 其三,元末明初,蓝仁,蜀郡文风盛，屏山道学高。承颜勤菽水，壮志耻蓬蒿。春日营三径，秋风叹二毛。时逢见烽火，转觉寸心劳。
寄云松先生隐居五首 其四,元末明初,蓝仁,前贤已沦落，古学更谁知。临遍钟王帖，吟成魏晋诗。青灯怀旧雨，白首叹平时。亦有山林兴，何时共采芝。
山中漫题 其一,元末明初,蓝仁,平生江海兴，闭户老岩阿。晚景寒山净，秋声落叶多。诗成樵客和，酒熟羽人过。丛菊萧疏甚，其如蔓草何。
山中漫题 其二,元末明初,蓝仁,乾坤千古事，风雨百年心。野兴供高卧，穷愁费苦吟。荷衣秋色老，茅屋夜寒深。蓬鬓看霜叶，萧萧不自禁。
山中漫题 其四,元末明初,蓝仁,偶依松石坐，闲咏草堂诗。宿鹤林中静，归云川上迟。千峰秋似水，多难鬓成丝。自识盈虚理，浮生更不疑。
山中漫题 其五,元末明初,蓝仁,寥落三冬学，栖迟十载心。寒云龙战野，暮雪鸟归林。狂客歌徒苦，愚公谷自深。匣琴流水调，岁晚念知音。
山中漫题 其六,元末明初,蓝仁,风雨鸡声乱，云山鹤梦清。自非诸葛卧，谁有鲁连名。碧海堪垂钓，黄河未洗兵。镜中看短发，种种负平生。
山居 其一,元末明初,蓝仁,数月方休沐，山行不觉劳。尘容浑老尽，诗思与秋高。饭颗应逢杜，柴桑未入陶。闲门荒径窄，此日剪蓬蒿。
山居 其二,元末明初,蓝仁,无人知隐处，古木伴荒丘。茅屋三年筑，沙田七月收。林疏休剪竹，溪满可行舟。偶与邻翁饮，斜阳起更留。
盆竹,元末明初,蓝仁,种竹寻盆盎，低迷似涧阿。细声兼雨有，微影动风多。长笋排针出，成竿数寸过。且无斤斧虑，终老雪霜柯。
盆柏,元末明初,蓝仁,盆里仙人柏，千枝共一柯。年深犹短小，雨重却婆娑。翠色孤松并，繁阴片石多。西来指禅意，不敢问如何。
哭婿游彦辉二首 其一,元末明初,蓝仁,独老今谁记，愁心重尔伤。空期半子力，翻哭少年亡。儿女存孤幼，乡闾失善良。秋风歌楚些，衣上泪千行。
哭婿游彦辉二首 其二,元末明初,蓝仁,尔病书频报，吾忧力不支。论方迷善药，任术值庸医。剪纸招魂日，临棺洒泪时。相看兹婿意，更尽九泉期。
送卓叔良回三山二首 其一,元末明初,蓝仁,老伴全稀少，斯文又寂寥。送君归故里，恼我在今朝。扶病一言饯，去程孤棹遥。黄花满三径，秋兴未萧条。
送卓叔良回三山二首 其二,元末明初,蓝仁,诸孙远迎侍，独老久怀归。束担琴书古，还家邻旧非。扫松经故陇，采菊授时衣。八十免为客，庭柯倚夕晖。
旧业,元末明初,蓝仁,谷口留茅屋，溪南废药园。风高愁欲破，地湿想宜翻。寂寞三间足，甘辛数品存。素怀安旧业，清苦训诸孙。
题吴德旸山水小景,元末明初,蓝仁,云山分远近，水石助清幽。老眼看名画，深怀似故丘。草迷行鹤径，藤引钓鱼舟。卖药忘机者，无人识伯休。
题刘子长留耕图,元末明初,蓝仁,原隰春山远，门庐涧水斜。三忠先世泽，五亩旧生涯。小圃连乔木，疏畦带落花。种苗侵雨露，去草拨泥沙。已佩平安训，何论赋敛加。箪瓢分菽水，衣褐给桑麻。耕凿无多地，流传有几家。从知瓜瓞颂，不为古人誇。
新创谯楼美邵令,元末明初,蓝仁,大栋层轩俯广庭，南山远送武夷青。五更画鼓先迎日，百尺雕栏近列星。漏点分明知善政，斋居高爽挹仙灵。从今清献梅花月，祗向春风角里听。
寄云松,元末明初,蓝仁,云松隐者巢居处，上有屏山下藉溪。花径夕阳眠鹿豕，钓矶春雨集凫鹥。十年种木春林远，万卷藏书草屋低。久欲相从扣羲画，负琴长往碧岩西。
次云松访复婴宿万年宫,元末明初,蓝仁,闻道寻仙叩洞门，清溪古木路斜分。桃花满地飞红雨，橘树悬崖涨绿云。讲罢先天烟篆冷，梦回斜月玉笙闻。高秋也欲扶衰病，共候山中白马君。
代简云松,元末明初,蓝仁,世事纷纷未息肩，鸡群鹤处尚翛然。故山可隐人将老，佳夕相思月再圆。稚子久嗔陶令出，诸生休叹孝先眠。他时定有公车召，正及先生矍铄年。
拟云松简彦民,元末明初,蓝仁,词翰知名有几人，东家住近不相亲。久传笔势行蛇蚓，又说诗篇照鬼神。伐木未闻莺出谷，停云空望雨清尘。春风门巷苍苔遍，独少林逋履迹新。
候云壑不至,元末明初,蓝仁,柴门久候故人风，不见巾车入谷中。王子已回清兴尽，陶潜犹忆素心同。余年自卜床头易，清响谁分爨下桐。一片白云天际起，晚来犹自恋前峰。
春兴,元末明初,蓝仁,毵毵烟柳早莺啼，唤起春风送杖藜。花映前川红远近，草迷长路绿高低。流光冉冉增惆怅，往事悠悠倦品题。安得一尊长在眼，夕阳林下醉如泥。
题春山访隐图,元末明初,蓝仁,游山有兴未从容，偶向君家阅数峰。水泛落花凡几曲，云开远岫似千重。茆堂有约琴尊共，萝径何时杖履从。避世老翁头雪白，风前徙倚听长松。
题黄献可所藏鱼乐图,元末明初,蓝仁,春云漠漠水平湖，掉尾扬鬐羡尔鱼。自笑山林双目短，不知江海万形殊。桃花浦口钩虚掷，芦叶矶边网自疏。岁久只愁头角异，风雷相送上天衢。
题画龙,元末明初,蓝仁,淮水归舟数客程，传看龙挂雨初晴。九重天际腾身近，一聚云间掉尾横。此日画图存彷佛，何时爻象应文明。风雷澒洞西窗夜，祇讶僧繇已点睛。
题云翁龙,元末明初,蓝仁,画龙近代数云翁，下笔斯须变化同。漠漠天阴连海水，纷纷云气逐溪风。偶看全体惊垂老，安得真形走画工。纨素萧条悬壁堵，不为霖雨梦高宗。
题朱士坚屏山隐居图 其一,元末明初,蓝仁,临川城外隐君子，儿孙满目自绳绳。三世喜闻诗礼学，一门独著孝廉称。上堂綵戏春多酒，满屋书声夜有灯。盛大岂容终隐逸，白眉先起任贤能。
春日忆章屯故居 其一,元末明初,蓝仁,衰年长愧北山灵，春日题诗忆翠屏。茆屋也从人借住，柴门不为客来扃。林阴岚湿藏书架，炉冷苔侵煮茗瓶。惆怅闲窗巾帨在，孤坟宿草已青青。
石村卜居候程芳远,元末明初,蓝仁,数日遥闻驾犊车，青囊贮得异人书。山前再宿辞仙馆，雨后长吟候野庐。竹径漫期羊仲入，鹿门偏愧德公居。子孙能守平安训，二顷山田也有余。
题赵子庸古木居卷,元末明初,蓝仁,赵子西江古木居，客游未返十年余。蛟龙倔彊垂当户，蝌蚪流传贮有书。风雨每嗟乡梦远，尘埃近觉宦情疏。邻人喜遂归来愿，落叶荒苔并扫除。
寄武夷张郭二山人,元末明初,蓝仁,天壶峰顶日月转，星渚桥畔云烟垂。青溪道士骑黄鹤，白发老翁歌紫芝。浊酒欲谋他日醉，丹砂须作后天期。尘埃满眼不归去，洞里桃花空梦思。
怀张兼善,元末明初,蓝仁,社酒醒来曾送客，秋山望断未还家。雨声门巷萧萧叶，霜信园林采采花。念我草堂初伐木，候君松径自煎茶。角巾藜杖随诗兴，十里青山日未斜。
雪中抵竹梅斋,元末明初,蓝仁,冲风冒雨转幽崖，雪满长空夜色催。客枕有时惊折竹，游帷无处认寒梅。野人篱落孤烟迥，茆屋琼瑶几尺堆。扫入公家征敛足，冰山不愿太阳来。
为云壑题雪友墨梅,元末明初,蓝仁,欧阳笔下开冰雪，竹外横斜见一枝。庾岭独怜春色早，罗浮相忆月明时。山间自伴幽人隐，林下长歌处士诗。老我岁寒频对此，白云幽壑共心期。
题徐士振蜀路看梅卷,元末明初,蓝仁,綵服曾游锦水滨，见梅如见故乡亲。当时鼓棹难为别，此日挥毫欲写真。万里蜀山频入梦，一枝春色远随人。欧阳翰墨名当代，赠尔寒梢数萼新。
赠汪亦雪,元末明初,蓝仁,三年无处问平安，一日相过异地还。自说暂离人鲊瓮，也知生出鬼门关。园林但有中宵梦，尘土都非壮士颜。祇恐龙泉埋古狱，夜深紫气斗牛间。
赠叶彦新,元末明初,蓝仁,石林居士日相亲，温雅如君复几人。脱却时名栖寂寞，吟成诗句转清新。清溪九曲宜垂钓，茅屋三间可卜邻。我亦平生忧世者，近来双鬓白如银。
赠吴彦敬,元末明初,蓝仁,卜居何论买山钱，喜有南邻二仲贤。门径新开疏种竹，池塘分断半栽莲。客来酒缶墙头过，儿学书签架上悬。况是世交同继业，林间猿鹤倍欣然。
赠张兼善,元末明初,蓝仁,赠人相识自平川，乂会松轩炙石泉。惆怅望云怀故旧，周流观世避英贤。河图拟究成书际，羲易应参未画前。颇讶华山陈处士，白云深处至今眠。
赠欧阳亦雪,元末明初,蓝仁,欧阳处士有行窝，束担琴书处处过。肘后药分丹火秘，雪中梅放墨花多。老来怀抱思倾写，病起筋骸费按摩。闻与赤松黄石伴，楼居此日意如何。
赠西山本淳,元末明初,蓝仁,先代诛茆傍翠岑，他山猿鹤也投林。药苗散漫冬无雪，桂树团栾月有阴。高枕白云同静境，挥弦流水入清音。酒仙唯数张颠健，酿得流霞每共斟。
赠叶宗善兼复婴,元末明初,蓝仁,武夷宫里叶高士，方外同游独老成。秘诀隐文参古学，清辞丽句负时名。餐霞直上阳崖远，采药归来夜月明。久别邻庵余复古，西风鹤背许相迎。
再赠西山本淳,元末明初,蓝仁,穴处巢居避市廛，南山构架白云巅。风高茆苇三重掩，涧险藤萝百尺牵。旦食有狙分芧地，春耕无犊废芝田。野人不但贫输力，甲首敲门横索钱。
赓张宗翰舟过武夷述怀 其一,元末明初,蓝仁,丹霞白鹤洞仙宫，绝顶当年避地同。春雨矶头忧巨浸，夕阳林下眩残虹。先几自合乘槎去，投老方惊堕甑空。九曲棹歌期再听，寄声鸥鹭少从容。
赓张宗翰舟过武夷述怀 其二,元末明初,蓝仁,荒榛满目故儒宫，忆昔风雩乐趣同。年代已随川上水，文光无复斗间虹。黄埃赤日遮平地，高石层阴起半空。昨暮维舟西渡口，濯缨犹胜抗尘容。
次刘彦炳武夷见寄,元末明初,蓝仁,故人十载别平川，清梦时时共钓船。采药重来俱白发，听猿有恨落苍烟。山头扫月还相待，水底看松似倒悬。竹洞云岩秋老尽，晚晴犹喜两峰连。
次丁郎中游武夷韵,元末明初,蓝仁,九曲清游兴不穷，舟人指点看仙踪。云开钓艇横丹壑，月落鸣机在碧峰。道士金丹谁化鹤，仙人铁笛莫惊龙。明朝匹马寻征路，回首东南紫翠重。
赓冯老泉,元末明初,蓝仁,山中久住岂无情，偶为寻诗出谷行。岁宴龙蛇当伏蛰，春和观鹤自翔鸣。眼空江海栖栖老，兴近烟霞往往清。林杰后来俱特达，侯门弹铗旧知名。
题沿山王那海千户澄清亭,元末明初,蓝仁,绮户朱疏面面遥，不知城郭有尘嚣。石岩云气何萧爽，池水天光共泬寥。杨柳梧桐分处处，鸳鸯滩鶒并朝朝。杜陵也有南塘兴，题向将军第五桥。
送陈子敬归三山,元末明初,蓝仁,石头城下住经年，乡路重寻谷口田。千里客愁淮水上，三山归兴海云边。故园松菊陶潜宅，旧日才名郑老毡。舟泊武夷思仰止，棹歌遗响堕空烟。
松菊轩杂咏后再赋假山一律,元末明初,蓝仁,儿曹暂得应门闲，叠石分泉作小山。碧草只疑行处尽，白云如在望中还。四时花竹多生意，一日尘埃亦强颜。昨暮得书猿鹤侣，种来桂树已胜攀。
题清源游仙图,元末明初,蓝仁,海上神山只远闻，图中真景识清源。云开秋色连蓬岛，雨过春阴散石门。应有仙人骑出虎，定无逋客恨啼猿。人间岁月头空白，安得流霞共一尊。
题方方壶风云高仙图,元末明初,蓝仁,仙人来往驭飙车，岂料遗踪入画图。林下曾逢骑一虎，云间常想度双凫。千峰夜月箫声远，万里晴天剑影孤。未遂沧州瑶草愿，梦随飞佩过方壶。
和云松过鹤田有感,元末明初,蓝仁,清溪松竹故人居，门掩东风寂寞余。一束生刍将老泪，数编残稿访遗书。丘坟已卜山林近，堂构仍闻岁月虚。回首平川应不远，棹歌微响复如初。
题海好问西湖霜月轩,元末明初,蓝仁,华轩南敞对湖船，有客弦歌夜不眠。枫落吴江霜正肃，潮生沧海月初圆。自吟肺腑寒光入，欲赴襟期爽气连。门外梅花凡几树，杖藜蹋影访逋仙。
题杜德基望云轩卷,元末明初,蓝仁,平川上有望云轩，栋宇飘零旧扁存。遗墨犹能传异代，承家应喜得贤孙。春风回首思先垄，秋色关心隔故园。百世诗书余泽远，草堂元在浣花村。
题听松轩,元末明初,蓝仁,野老林居入万松，曲肱高卧听长风。龙吟水底寒初起，虎啸山前气更雄。天籁未收人境内，秋声又挟海涛东。客来剥啄惊幽梦，彷佛钧天曲未终。
重经平川有感,元末明初,蓝仁,坏道颓垣蔓草区，眼中人世古今殊。朱门五马先朝贵，白屋三征此日无。松竹不堪论旧事，山林何处托潜夫。月明谁唱沧浪曲，欲问渔舟不可呼。
荒园有感,元末明初,蓝仁,一片荒园战伐余，主人流落未安居。春来漫拟桑麻长，岁久谁将蔓草除。慨想农功难自弃，静看人事不如初。道旁时有栽瓜者，烟雨才分半亩锄。
题黄仲文为孔方作松林樵者图 其一,元末明初,蓝仁,伐木幽人入翠微，松间久坐澹忘机。百年霜雪高柯在，一曲天风古调稀。放笔拟将韦偃敌，携书懒逐买臣归。图成寄示宁无意，伴我山中老采薇。
题黄仲文为孔方作松林樵者图 其二,元末明初,蓝仁,松下幽人不受呼，低头屈膝对双株。半空翠色连苍蔼，片石清阴转白驹。兀坐似忘浮世事，乍逢应讶列仙癯。庐山五老峰前路，还有云巢似此无。
花朝偶成,元末明初,蓝仁,一声霹雳洗乾坤，满目青山带白云。地底龙蛇惊欲动，树头鸟鹊喜相闻。邻人买酒酬春社，野老携书就夕曛。闲拂尘埃开匣镜，白头微有黑丝分。
寄刘仲祥索贡余茶,元末明初,蓝仁,春山一夜社前雷，万树旗枪渺渺开。使者林中征贡入，野人日暮采芳回。翠流石乳千山迥，香簇金芽五马催。报道卢全酣昼寝，扣门军将几时来。
谢卢石堂惠白露茶,元末明初,蓝仁,武夷山里谪仙人，采得云岩第一春。丹灶烟轻香不变，石泉火活味逾新。春风树老旗枪尽，白露芽生粟粒匀。欲写微吟报佳惠，枯肠搜尽兴空频。
求河泊刘昌期贡余茶 其一,元末明初,蓝仁,苍颜白发未投闲，祇讶名兼吏隐难。月校舟缗留渡口，春催茶贡住林间。何年天禄然藜杖，旧日霜台借铁冠。圣代于今偏敬老，几人半俸卧柴关。
求河泊刘昌期贡余茶 其二,元末明初,蓝仁,河官暂托贡茶臣，行李山中住数旬。万指入云频采绿，千峰过雨自生春。封题上品输天府，收拾余芳寄野人。老我空肠无一字，清风两腋愿轻身。
云壑寄惠黄杨木簪并诗,元末明初,蓝仁,黄杨为木至精坚，寸干三春长未全。偶乞余材簪短发，兼烦佳句寄衰年。箨冠不用傍人整，槲笠还宜覆顶圆。惭愧病躯梳沐少，鬅松双鬓日高眠。
盆松乃慈谷手植,元末明初,蓝仁,瓦盆乞得小松栽，谁拨霜根向断崖。盘屈岂能移本性，低回故欲困长材。吞声莫向秋风诉，抗节从教腊雪埋。更后千年枝已长，仙人应化鹤飞来。
盆梅乃林希玄寄惠 其一,元末明初,蓝仁,罗浮唤醒雪霜魂，知是孤山几代孙。冷蕊疏枝低作干，苍苔翠藓近移根。未论大用调金鼎，已许平生老瓦盆。岁暮徜徉三友在，寒松瘦竹共柴门。
盆梅乃林希玄寄惠 其二,元末明初,蓝仁,托根盆盎似藏身，五蕊三花小试春。水月影随灯火转，山林迹共市廛亲。陇头不为行人折，湖上空怀处士邻。最念平生清白操，偶抛霜雪傍光尘。
瑞香 其一,元末明初,蓝仁,南园秋色尽凋零，别有幽芳出远林。叶布绿云晴霭霭，花攒红粟晓森森。雪中吐艳争春早，露里浮香坐夜深。不与梅花同素淡，时人少识岁寒心。
瑞香 其二,元末明初,蓝仁,儿时长记侍重闱，频向花前戏綵衣。春树婆娑低几杖，夜香浮动袭屏帏。用心霜雪开时早，晦迹山林识者稀。四十年余看物变，又扶衰病对芳菲。
瑞香 其三,元末明初,蓝仁,瑞香当作百花宗，翠叶朱蕤碧玉丛。先得阳和开两月，也禁霜雪度三冬。江梅比节终藏白，仙杏同时合酿红。华石纲中招不去，山林岁晚强为容。
尝梨,元末明初,蓝仁,庭前梨熟闹儿重，踏树攀枝渐欲空。一团削玉并刀下，数片浮冰碧椀中。疗渴已能除痼疾，尝新何幸及衰翁。仙人只爱如瓜枣，安得移根种海东。
送梨与刘镇抚,元末明初,蓝仁,自得佳名百果宗，累累几度熟秋风。树根频扫林无蚁，竹叶重遮谷有蜂。挥刃即看冰片落，登盘唯恐雪花融。野人久念将军渴，远递双筐手自封。
送梨与云松,元末明初,蓝仁,百果称宗品最奇，餐冰咽雪食如饴。十年雨露栽培力，八月秋风采摘时。登俎应知全味在，倾筐还动故人思。张公大谷犹多树，芜没中园久不治。
阙雨,元末明初,蓝仁,云霓踪迹未全消，数日山中草木焦。徒有世人祠土梗，自无神力倒天瓢。邻床并汲愁枯井，田舍相过叹槁苗。欲问天钧谁主宰，十年不听太平谣。
阙雨寄上官鍊师,元末明初,蓝仁,七月三旬天不雨，两乡百里井无泉。连畦接畛枯将尽，铄石流金势可怜。江上雷云虚作意，山中草木欲生烟。仙人不管蓬莱浅，深琐苍龙洞里眠。
阙雨寄程云壑,元末明初,蓝仁,十处结淋九涸泉，几人奔走祇堪怜。自焚虚拟之推死，私祭难销孝妇愆。渐恐扬尘侵海水，久知垂象动星躔。梅峰隐者非忘世，也向云间礼孔仙。
本真法师祈雨有感兼美武宗理,元末明初,蓝仁,高士西山有异书，流传况是壁中余。蛟龙悉听仙官令，雷电能教旱魃除。岁稔便当期鼓腹，政成端欲赋随车。衰年病骨浑无赖，一夜清凉入草庐。
老泉索赋喜雨,元末明初,蓝仁,苦热真嫌夏日长，片云今夕作秋凉。颠风未欲惊蒲柳，急雨还能养稻粱。病骨清泠唯稳睡，吟怀衰老减疏狂。冯唐过我谈新咏，扣户先愁债未偿。
巾秋,元末明初,蓝仁,玉宇秋中月正明，好天良夕祇伤情。谁家庭院开樽俎，几处关山照甲兵。白发余光聊自惜，黄河倒影几时清。胡床好尽南楼兴，莫向西风动笛声。
浇花,元末明初,蓝仁,稚子铜瓶汲井浑，一畦花木对幽轩。已看润色分枝叶，更惜清阴庇本根。溪涧龙移泉化土，田畴龟拆草连村。老夫亦有苏枯意，无力穿云浚水源。
途中有感,元末明初,蓝仁,泥途汨汨雨霏霏，白黑谁能别是非。何物功名真拾芥，逼人富贵是危机。刑章正密飞腾少，礼乐方新揖让稀。槁木死灰忘世者，杖藜回首立斜晖。
问流人,元末明初,蓝仁,道旁辛苦问流人，非罪相看误此身。何用老成徒取辱，久知温饱不如贫。衣裳臭秽沾床汗，枷械拘挛满面尘。不自我先休叹恨，周余靡有孑遗民。
梦归,元末明初,蓝仁,独上江城倚夕晖，西风点点雁斜飞。百年已半犹为客，三径将芜苦忆归。老妇一秋常伏枕，痴雏几度候牵衣。月明忽作还家梦，九曲溪头一扣扉。
柬张孟宽,元末明初,蓝仁,医官督税想贤劳，盥漱忘餐到日高。倦执牙筹从会计，偶凭乌几欲推敲。舟车凑集须躬阅，药裹增除莫自抛。此日虚名求实效，研摩直恐数秋毫。
柬薛君玉,元末明初,蓝仁,人生自古少合并，邻并应烦数送迎。戎马艰危犹旅食，儒衣漂泊负才名。有钱可买归山隐，无酒难为待客情。伤心世事苦偪侧，可能白发对河清。
送薛君玉调江西宪椽,元末明初,蓝仁,落花飞絮送残春，浊酒清歌别远人。宪府簿书淹岁月，宦途鞍马傍风尘。湖边有宅栖徐孺，城里无山隐子真。羡尔奋飞千里远，嗟余落魄二毛新。
夜坐,元末明初,蓝仁,萧萧风雨坐相侵，共守寒灯抱膝吟。扪虱倦谈当世事，闻鸡还起济时心。云连烽戍兵犹满，雁度关河雪正深。此际正当明出处，且将书剑傍山林。
纸被,元末明初,蓝仁,采得仙岩不老藤，蒸云煮雪揭轻冰。光浮一片昆山玉，煖压三冬内府绫。衣被生灵真有道，卷舒明晦亦堪征。衰年朽骨寒尤甚，自拥蒙头到日升。
立春偶书,元末明初,蓝仁,八八衰年只缊袍，闭门春日自歌骚。一尊风雨心空壮，数亩田园兴不高。黄卷但知贤圣对，白丁谁问子孙劳。不堪两鬓萧萧雪，犹向人前作桔槔。
送太史子玄之忻城县丞,元末明初,蓝仁,庆远忻城岭海间，儒衣新授长民官。哦松不可闲风月，栖棘何愁老凤鸾。夷獠杂居生自遂，包茅入贡政从宽。惠连曾忝观风使，留得题诗到日看。
黄均德前任酆都县丞服阕赴京过余林下,元末明初,蓝仁,三仕为丞不负人，蜀中赤子恋慈亲。先茔已许号松柏，宣室犹思问鬼神。偶过草堂留药物，又趋京国拂衣尘。承家黄霸能为郡，他日应期昼锦新。
追赋怀富顺县丞徐惟楫卷,元末明初,蓝仁,为问徐卿自别离，鸣弦暂佐蜀邦时。关山迢递疏音况，风雨凄凉屡梦思。三峡泛舟清夜泊，双松当户绿阴移。乔迁此日知何处，江上逢梅寄一枝。
和吴县丞韵,元末明初,蓝仁,西山爽气喜朝看，堆案相仍政自宽。笔底烟波孤棹晚，堂中风月一琴寒。定应投版思佳菊，还念垂纶钓碧湍。野老力供常赋外，不因诗兴岂相干。
谢云松寄惠青藤 其一,元末明初,蓝仁,仙药驱风力最灵，九华山里老藤青。三更花露调冰椀，一斗松醪倒石瓶。博士传方消痼疾，衰容涉世保余龄。更烦大笔重题品，续入神农本草经。
谢云松寄惠青藤 其二,元末明初,蓝仁,新诗妙药两难酬，令我平生宿疾瘳。弱足便堪扶杖起，闲情先想出门游。邑中佳句争传诵，海上仙方费远求。强欲追随成二老，莫将天骥笑氂牛。
西山脩竹已为军兵所伐,元末明初,蓝仁,朝来伐竹已千竿，始觉籓篱宇宙宽。照室丹光林外见，隔溪山色座中看。春秋岂信栽培易，风雨那愁出入难。凤鸟不来龙已去，空山谁与报平安。
次韵云松西山春游五首 其一,元末明初,蓝仁,西山今雨叩门时，似与浮丘有夙期。良会可无佳客在，长吟忽动故人思。未能参道同餐玉，远想清斋只茹芝。千岁蟠桃忘早熟，一瓢春酝寄来迟。
次韵云松西山春游五首 其二,元末明初,蓝仁,道院闲眠客思清，泥途数里倦趋程。春寒未退花全少，暖霭微销鹳又鸣。城邑交流污浊迹，丘园总待发生情。诗囊拟共连床语，犹愧衰年宿疾婴。
次韵云松西山春游五首 其三,元末明初,蓝仁,摩挲老眼倦编蒲，雨过山窗兀坐孤。松带浮云张翠盖，草承残照缀明珠。鸟鸣转觉林塘静，花发方知节候殊。张籍题诗工古淡，爱来同赋辋川图。
次韵云松西山春游五首 其四,元末明初,蓝仁,城南竹院似丹丘，风雨遥知客独留。花映洞门春寂寂，茶分石鼎夜悠悠。苏耽井近观遗迹，徐孺亭空怅旧游。不待山灵嘲俗驾，题诗翠壑共赓酬。
次韵云松西山春游五首 其五,元末明初,蓝仁,欲游方外老何堪，惆怅西山旧石龛。竹径无尘深几许，松花有会近重三。凉生夜枕烟霞润，饥忆晨厨笋蕨甘。偶读君诗如在眼，梦魂飞绕白云庵。
追怀天壶旧游,元末明初,蓝仁,天壶不似在人寰，涌翠飞流面面寒。石径似梯同鸟上，洞门无锁有猿看。何年瑶草寻金涧，旧日仙桃捧玉盘。宴罢流霞分手后，独因诗兴更凭栏。
酬伯颖见访,元末明初,蓝仁,开门春日枉良朋，扶病相迎愧未能。采药久知来北谷，种瓜犹识住东陵。丹砂变化神仙术，白帽风流隐逸称。老我无由筋力健，庐峰云壑拟同登。
次詹立之题石壶庵韵,元末明初,蓝仁,故人招饮石壶山，烟火萧条昼景寒。仙去或传丹井在，樵归未得局棋看。莓苔雨后沿荒壁，薇蕨春来馈满盘。前代开基仍种植，空余疏竹对尘栏。
送徐仲圭回黄岩,元末明初,蓝仁,诗书正气有家传，乡邑皆称孺子贤。千里趋庭秋似水，重闱戏綵日如年。天台凤穴迎朝旭，九曲鱼歌起暮烟。两地平安报消息，灯花数夜照人眠。
呈邵张二宰 其一,元末明初,蓝仁,从祀先儒起邵张，高门奕世擢贤良。列星并应郎官出，爱日相期化国长。綵翮固非栖枳棘，白头重欲咏甘棠。观风倘入闽关境，邑有弦歌野有桑。
呈邵张二宰 其二,元末明初,蓝仁,满县栽花烂漫红，竹园村巷也春风。简书幕静追呼少，鼓角楼高结构雄。三考九年嘉绩在，一堂二妙颂声同。斯文相顾偏青眼，更欲题诗寄老翁。
挽张执中炼师,元末明初,蓝仁,壶中辟谷住多年，命尽人间亦可怜。血溅豺狼空落日，丹成鸡犬自升天。蓬莱云气迷仙驭，松桂秋阴覆药田。不待辽东归化鹤，人民城郭总萧然。
挽陈伯升萧慈谷二公化日同门有为邻媪称觞不至故末语及之,元末明初,蓝仁,二老长斋共白头，一朝相挹去西游。已传换骨藏诸洞，又说飞神上十洲。卖药壶公今暂隐，开花殷七久难留。疏狂却忆东方朔，只恋蟠桃不自由。
赓云松陪祭翁墩先垄,元末明初,蓝仁,三年不得诣先茔，白发斜阳渺渺情。空读蓼莪挥涕泪，又惭麦饭负清明。风烟极目山林远，丘垄伤心草树平。多感故人深厚意，一尊同荐石泉清。
送张启宗分韵得云岩朝爽,元末明初,蓝仁,仙岩上有白云浮，爽气朝来豁远眸。群壑渐分初上日，两峰高并欲凌秋。英灵未用讥尘俗，故老相期事钓游。幕下简书何日静，同歌瑶草望沧洲。
送杜德基归省,元末明初,蓝仁,苦学怜君最少年，传毡况是隐君孙。屏山仰止来千里，杜曲分流溯一原。奇字政须询故学，力行无愧守空言。西风一夜归心切，知有慈亲独倚门。
送彦材居贞 其一,元末明初,蓝仁,二郑才名世并传，自成同气亦家贤。石渠有待书重校，宣室遥知席欲前。对雪肯过安道里，临风长望季鹰船。春光浩荡青云阔，目送双鸿上九天。
送彦材居贞 其二,元末明初,蓝仁,闽关西去度嵯峨，下有轻舟入浙河。春日山川开雨雪，旧时滩濑减风波。玉堂莲炬须分直，茅屋村醪许重过。臃肿自惭山下木，老枝空干倚岩阿。
送朱孟舒 其一,元末明初,蓝仁,秋风送别出闽关，老桂吹香拂马鞍。分教往年曾北上，司征此日又南还。词林已富三冬学，云路终期九万抟。愧我无成头白尽，紫芝黄叶共空山。
送朱孟舒 其二,元末明初,蓝仁,穷乡渐老不趋时，短褐飘萧两鬓丝。秋色黄花聊写兴，阳春白雪愧来诗。分毡潞水惊文采，携酒芝山访武夷。不为送行征一语，巷南巷北未相知。
送魏上修,元末明初,蓝仁,建安多士起明经，年少如君学行成。春日慈乌勤返哺，秋风丹桂久遗荣。暂因乐育栖邻邑，又应贤良赴上京。自古移忠须就孝，天颜咫尺更陈情。
送郑居贞,元末明初,蓝仁,十年三上乞闲居，又说鸣驺向草庐。尧代巢由终有托，汉廷严马欲何如。苍生久待东山起，素业能忘谷口锄。复有长林新构在，一堂风月五车书。
送穆谷华,元末明初,蓝仁,二十年前知姓名，殊方未遂盍簪情。偶逢幽径询衰病，自说公车召老成。深谷良材须世用，高空健翮起秋清。野人愿比支离木，祇向山林送此生。
拟送蒋伯羽,元末明初,蓝仁,不扫仙坛借隐居，扁舟南下意何如。十年藩府趋帷幄，千里山河倦尺书。怪事只今看失马，前程未用叹枯鱼。病躯不得临岐别，搔首东风柳影疏。
送李孟和,元末明初,蓝仁,天书海内起英髦，肯许山林索价高。一日声名催宦达，十年踪迹类逋逃。女怜择对方谐卜，儿拟应门未代劳。宠禄少酬勤苦志，不知何处试牛刀。
戊午自寿,元末明初,蓝仁,野人扣户馈青精，自笑龙钟老鹤形。卦满周天蓍再揲，觞浮流水酒微醒。桑蓬又记逢初度，松柏何烦祝远龄。颇与荣公同此乐，长歌金石振林坰。
十月初五日夜柳城梦草堂,元末明初,蓝仁,落叶残灯卧柳城，长江远海隔柴荆。久淹客路头俱白，暂想云山梦亦清。黄鹤紫芝空谷晚，寒梅疏竹小窗晴。觉来枕上芭蕉雨，犹似松风涧水声。
寄云松昆仲,元末明初,蓝仁,秋山摇落正堪悲，苍狗浮云事不知。阅世祇应贫可免，闭门真与病相宜。坐依东壁看书倦，行过南园散药迟。笔砚重寻尘满几，故人已讶久无诗。
刘俊民镇抚自京回趋会不及诗以寄意,元末明初,蓝仁,闻道回辕宿武夷，巾车晨出赴襟期。平安已验从龟吉，进退谁言履虎危。水驿梅花题壁处，山营柳色候门时。清谈不肯留今夕，目送南云有所思。
送董德舆迎侍兼柬三山诸友,元末明初,蓝仁,花压春城綵袖回，云飞秋水锦帆开。山中令尹忧官瘦，江上慈亲望子来。远道不违甘旨愿，清朝未乏孝廉材。三山故旧烦询问，岁晚相思肯寄梅。
寄彭穆之,元末明初,蓝仁,乡闾谁信合并难，数月曾无一日欢。酿酒祇应谋自醉，题诗未肯借人看。林间麋鹿全天性，涧底松筠保岁寒。青眼白头相望在，闭门高兴愧袁安。
寄刘兰雪,元末明初,蓝仁,故人出处本随缘，近日清修拟学禅。爱子早承兵印重，在家先许佛灯传。长空澹澹云俱尽，清夜沈沈月正圆。我亦东林同社客，灰心世事了残年。
寄云松,元末明初,蓝仁,早岁相知晚更亲，别来并觉白头新。浮云世事凡千变，空谷生涯只一贫。古道相看松竹冷，巅崖共畏雪霜频。题诗报与加餐饭，腊尽风光渐转春。
寄王叔善,元末明初,蓝仁,十年前识王长史，驿舍题诗寄寂寥。南北风尘音信断，东西岐路梦魂遥。雪霜已入诗人鬓，广海长驱使者轺。骢马清风谁不避，蛮中瘴疠一时消。
寄张云松 其一,元末明初,蓝仁,谷口生涯已白头，量才揣分早知休。春风茆屋初巢燕，晓日桃林未放牛。儿拟力田承素志，客来扶杖共清游。南山芝草年年长，更与相寻绮里俦。
寄张云松 其二,元末明初,蓝仁,杜甫平生草堂兴，老我正尔经营间。溪流浅似浣花水，秋色高并成都山。爱客自须开竹径，故人谁肯访柴关。吟边却忆张君子，危坐皋比也未闲。
寄张兼善,元末明初,蓝仁,故人卜隐依山市，野老迁居到石村。浊酒近篘谋共醉，新诗未稳许同论。南风吹笋初成竹，前雨移松已引根。肯向草堂寻杜甫，百年地僻有柴门。
寄林信夫,元末明初,蓝仁,一官江北佐鸣弦，消息时因过客传。不信阮生悲失路，自甘陶令赋归田。榕窗茶熟烟栖屋，荔浦帆归月在船。忆昔过门惭二仲，苍苍风景旧山川。
寄葛仲温,元末明初,蓝仁,中年相识少相亲，逆旅来过不厌频。贵贱虽殊皆白发，田园有处避红尘。玉壶且醉蓝山月，丹鼎须分葛井春。更约明年同钓石，桃花溪上两乌巾。
寄余复婴,元末明初,蓝仁,几年韬隐武夷山，肯向秋风换壮颜。卖药偶从城里过，围棋谁伴橘中闲。先天龟筴传神妙，何日刀圭乞火还。不信尘埃空老大，溪头已结屋三间。
拟寄叶希武,元末明初,蓝仁,八十犹传不入城，南州耆旧传应成。自歌白石时长短，谁信沧溟又浅清。纵目已随春树远，离愁更与暮云平。凡材蒲柳多先悴，常向山中说姓名。
寄刘彦炳,元末明初,蓝仁,九曲溪头问草堂，名山不隐又还乡。画船邀客湖光近，金刹题诗竹影凉。帷幄十年心最苦，幅巾三径意何长。不知听罢山阳笛，泪向南云落几行。
寄陈景忠,元末明初,蓝仁,三年不见一书来，况忆论文共举杯。药笼素无医国术，盐车空绊济时才。只今馆阁思耆旧，何用山林问草莱。落日题诗劳怅望，南天万里雁空来。
寄陈德甫,元末明初,蓝仁,携手琅琊饮酿泉，别来书札罢流传。三山海水连春树，九曲仙岩隔暮烟。风景不随人事异，老怀肯作冷灰然。何时乌石山边屋，重看题诗忆惠连。
寄张孟方,元末明初,蓝仁,三年不见张君子，旧作书巢傍涧松。常与白云分主客，偶因明月想形容。饭牛短褐歌深夜，采药长镵度远峰。闻道近移毛义檄，掉头深入万山重。
寄老泉,元末明初,蓝仁,草堂闲杀老狂夫，世上穷愁尽拨除。壮志岂期游汗漫，轻身今欲托玄虚。市廛不入佯多病，道侣相安可久居。揽结林泉清气在，不知诗兴近何如。
经杜清碧先生墓,元末明初,蓝仁,皓首山林草大玄，鹤书征起又归田。一窝自得尧夫乐，三策谁知贾谊贤。空有墓碑临道路，更无书屋贮风烟。后生仰止前修远，慨想升平七十年。
次韵答张簿 其一,元末明初,蓝仁,苦热休嫌褦襶过，欲询为况近如何。陶公莲社当寻伴，杜老花溪许放歌。正乏酒钱谁送与，又添诗债费催科。苍头不识相观善，牢闭柴门畏客多。
次韵答张簿 其二,元末明初,蓝仁,野人不识学为官，终老荷衣分所安。泉石尽堪供啸傲，风尘犹喜出艰难。献酬有客同三爵，粗粝期君共一餐。独念故侯忘贵重，笑谈只作布韦看。
次前韵饯张簿 其一,元末明初,蓝仁,莫讶城南一再过，老怀无奈别离何。承恩未及瓜时代，善政犹存麦秀歌。此日功名扬旧德，当年经术亚前科。宾鸿去尽青天远，独立看云慷慨多。
次前韵饯张簿 其二,元末明初,蓝仁,行人欲发重盘桓，一夜西风枕不安。仕止可师贤圣在，天亲休念别离难。松荒先陇宜秋扫，菊满东篱饫夕餐。翘首云中天万里，祇从南雁候书看。
次前韵饯张簿 其三,元末明初,蓝仁,三献无瑕白发疏，春风到处善嘘枯。一杯又唱阳关曲，五柳还寻栗里图。秋思定随鸿共远，老颜真与鹤同癯。儿童赢得归舟快，囊里春衣典欲无。
丙寅岁春送崇邑判簿刘宗文朝京 其一,元末明初,蓝仁,荣名乡校起才贤，早向亨衢著祖鞭。梧树秋清初到邑，桃花春暖又朝天。由来枳棘栖非久，暂佐弦歌化已传。王赋足供民瘼尽，野人侧耳听乔迁。
丙寅岁春送崇邑判簿刘宗文朝京 其二,元末明初,蓝仁,佐邑由来宰邑同，一从堂上咏南风。十年岩穴消沈外，百里人烟笑语中。问俗更思延野老，亲贤频欲适儒宫。仙舟忽报朝天去，归日棠阴满路浓。
饯张判簿 其一,元末明初,蓝仁,掷下朝簪似野翁，放教白发少惺松。十年朽索驰危坂，一日归鞭指大同。今雨更催新折柳，故山应羡后凋松。月明还有相思梦，九曲渔舟欸乃中。
饯张判簿 其二,元末明初,蓝仁,王事贤劳白发新，承恩此日许为民。久操判笔初停手，还著儒衣却称身。惜别敬持杯酒饯，投闲暂卜草堂邻。故园松菊催归兴，目送飞鸿北向秦。
饯张判簿 其三,元末明初,蓝仁,苦学由来远大期，不知陵谷忽迁移。陶潜去就唯耽酒，江总平生酷爱诗。高擢桂枝如昨梦，暂栖枳棘已多时。覃恩此日归骖动，万里秋风两鬓丝。
出游,元末明初,蓝仁,病中三月不出户，暖日晴风始一游。处处鸟鸣催布谷，山山花发叫钩辀。幽人几杖来相就，野老壶觞起更留。童仆不知观物意，归途催报夕阳收。
酬答启东明上人诗画之惠,元末明初,蓝仁,上人自是赞休徒，风雨重逢世事殊。竹寺每怀尊宿健，草堂能忆故人无。三年艾起烟霞疾，八法书存竹石图。他日相思回首处，白云千丈一峰孤。
永平王谷云来武夷奉其师慈谷萧先生仙蜕以归蓝山拙者嘉其谊而赠之,元末明初,蓝仁,远寻遗蜕访仙坛，又举空衣返故山。猿鹤凄凉思旧社，鬼神呵护惜余丹。紫溪凉月迎归路，白塔晴云送出关。山下居人瞻望处，南天飞度剑光寒。
足弱服胜骏丸怀仙牧老,元末明初,蓝仁,杖藜扶路更蹒跚，空想秋风过北山。带索荣公行自笑，看花镏跛醉仍还。欲填沟壑狂何益，久辱泥涂出转艰。仙老传方能胜骏，相期来往华嵩间。
次韵张云松,元末明初,蓝仁,怀友轩前百尺梧，每从清荫共趋隅。学诗到老终教拙，种药扶衰自笑愚。高入天风鸿避弋，长鸣秋雨鹤将雏。甘同木石居贫贱，肯信寒松作大夫。
次赵声远韵,元末明初,蓝仁,闲抱瑶琴入武夷，名山不隐复何之。五车旧富三冬学，一卷新题九曲诗。雕鹗渐冲霄汉远，蜩蝉自送夕阳迟。君家清献梅花在，静对高标有所思。
次游德芳韵,元末明初,蓝仁,兵戈已觉素心违，潦倒山林两布衣。茅屋春深桑柘薄，石田岁晚稻粱微。绿尊但用平生足，白发方知往事非。九曲月明春水碧，夜深同坐钓鱼矶。
饯彦材居贞子玄仲管,元末明初,蓝仁,四贤同起七闽中，久望仙舟上北风。水驿偶成三宿别，茅檐因得一尊同。高歌激烈词源涌，古帖临摹笔阵雄。他日瀛洲群彦集，题书报与白头翁。
居贞请题国学郑某省觐回京诸卷,元末明初,蓝仁,早岁宜充观国宾，故乡长念倚门亲。白头作梦持环在，沧海驰情恋阙频。祖帐又开喧道路，仙槎欲泛上星辰。征诗饯远惭衰老，空向山林想吉人。
送康鍊师归上方观二首 其一,元末明初,蓝仁,华盖峰前上方观，武夷洞口远游仙。送君竹杖归千里，寄我茅斋住两年。紫气浮关开雨雪，白云垂户候林泉。老怀此别休惆怅，更说崆峒寿几千。
送康鍊师归上方观二首 其二,元末明初,蓝仁,道人别我江西去，藜杖冲寒手自拈。久忆故山风月好，又惊归鬓雪霜添。邻翁远候苍精佩，关吏先知紫气瞻。若过新城烦借问，月间遗蜕在金蟾。
赠薛鍊师,元末明初,蓝仁,长生何处得真传，径入名山住十年。共说墨符能役鬼，又参丹诀拟升仙。吹箫坐久云生石，鍊药迟眠月满天。我亦愿游方外者，安期应笑早华颠。
寄余复婴鍊师,元末明初,蓝仁,石鼓渡头呼钓船，幔亭峰下候真仙。川原雪霁浮春色，楼阁林深锁暮烟。游市悬壶凡几日，还山服药又千年。月间旧隐金蟾迹，拟借丹炉煮石泉。
赠桃源孙牧庵,元末明初,蓝仁,道士何年始种桃，仙源深处不容舠。一林晓色丹霞散，双涧飞泉锦浪高。烟火自应尘世隔，犁锄还共野人劳。采花食实年年事，住向名山几伐毛。
赠虞道士,元末明初,蓝仁,清修苦节学神仙，九转功成别有传。倾盖犹思山市语，画图遥寄草堂悬。一天星斗斟明水，几处风雷送有年。拟过苍峰看修竹，开门不惜煮春泉。
食梨有感,元末明初,蓝仁,西园梨树忆儿栽，梨熟征儿去未回。适口自怜甘似蜜，羁怀谁念冷于灰。争攀漫引儿童喜，啄食频看鸟雀来。此日思儿常绕树，不堪风雨晚相催。
次仲雨韵怀兄,元末明初,蓝仁,松菊轩成罢唱酬，可怀非罪泣孤囚。一川烟雨原鸰晚，万里秋风塞雁愁。每念凯歌还绝域，能忘堂构在中丘。音书莫讶从来少，魂梦相寻独未休。
示儿三首 其一,元末明初,蓝仁,天怒宁论罪有无，荷戈万里戍成都。三声自听猿鸣惨，一片谁怜雁影孤。苦乐不同安悔吝，死生长定省忧虞。老牛舐犊终存爱，白发萧萧泪眼枯。
示儿三首 其三,元末明初,蓝仁,抛却耕锄候县门，朝呼夕令竞纷纷。久知画地皆为狱，漫道号天可扣阍。入市于菟寻汛语，斗床觳觫倚真闻。白头咄咄书空罢，惭愧庞公训子孙。
送牛自牧住武夷仙掌庵 其一,元末明初,蓝仁,牧子风流老更狂，武夷六曲筑茅堂。肯从龙虎来今雨，懒向罗浮问故乡。山月夜寒丹伏火，洞天秋阔剑浮光。衰年总仗刀圭力，他日须传肘后方。
送牛自牧住武夷仙掌庵 其二,元末明初,蓝仁,牧子疏狂早学仙，武夷更欲住千年。已从春雨修茅屋，便拟秋风买钓船。仙酒肯分山客醉，神丹未许世人传。汪颠寂寞金公隐，尚想风流在眼前。
谢彦昭作小像,元末明初,蓝仁,开口临风牙齿疏，搔头向日鬓毛枯。自知老丑成何物，谁唤良工写此图。藜杖偶从莲社客，角巾遥迓草堂癯。一丘一壑从吾好，试问仙人著得无。
赋梅杖 其一,元末明初,蓝仁,剪得孤山最旧枝，老年筋力赖扶持。雪中拄去余香在，月下携来瘦影随。生长冰霜怜硬骨，摩挲苔藓露苍皮。仙人九节休相笑，也欲看山入武夷。
赋梅杖 其二,元末明初,蓝仁,携得南枝拄白云，天寒时复出柴门。交头共倚春风力，到手还疑夜月痕。禹庙星霜空自化，葛陂雷雨未应存。老来只为寻诗苦，踏雪明朝过远村。
赋梅杖 其三,元末明初,蓝仁,绿竹新栽节节方，老年与尔共行藏。游山鹿豕休相讶，倚壁蛟龙恐欲翔。不用虚心随石转，自来直干拂云长。扶持莫问颠崖远，但愧微踪久雪霜。
赋梅杖 其四,元末明初,蓝仁,伐竹为筇共我长，不烦绳削自然方。端形祗是生来少，直节谁怜老干刚。拄过苍苔窥鸟迹，踏残黄叶出羊肠。此君尽力扶衰朽，一日平安不可忘。
病中 其二,元末明初,蓝仁,西窗僵卧动逾旬，世事凄凉泪满巾。老去已无儿可托，病来直与死为邻。孤虚履运成何事，悔吝连秋为此身。抗节拟同松柏固，颠崖从尔雪霜频。
病中 其三,元末明初,蓝仁,衰年卧病闭柴荆，有客相过问死生。隐几祗饶昏欲睡，杖藜非复跛能行。社中漫忝诗名共，方外虚思药术成。寄语郡斋张博士，寂寥犹望故人情。
病中 其四,元末明初,蓝仁,无才祗欲苦吟诗，肝肾雕锼气久衰。白虎痛传关节遍，乌蛇方送药资迟。下床腓股坚于石，览镜头颅白胜丝。多谢道人余复古，酒瓢新浸五加皮。
病起偶成,元末明初,蓝仁,春来春去总匆匆，九十光阴卧病中。缓步也愁平地险，加餐不与去年同。生憎野草侵人绿，可惜残花过眼红。昨日邻童偶相值，不知何处一衰翁。
次韵云松病中见寄,元末明初,蓝仁,谢病投闲素愿酬，广文毡冷脱官囚。叩龟勿药终为喜，枉札加餐不用愁。更向画图评水石，偶题诗句寄林丘。西山风雨茅斋冷，独老如今万事休。
同云松西山怀旧,元末明初,蓝仁,蓝田丘壑费攀缘，因忆前游一惘然。丹药难征勾漏令，虹桥去说武夷仙。西风老鹤松间语，白石群羊洞口眠。无分在山空有屋，尘埃衮衮送流年。
题六朝遗秀图 其二,元末明初,蓝仁,石头城下系孤篷，满眼兴亡六代宫。吴晋山川非旧国，宋齐陵墓但秋风。牺牲不入诸天界，花月高歌永夜中。欲问渔翁浑不识，年年江上蓼花红。
次韵寿云松,元末明初,蓝仁,才名久滞广文毡，甲子频催绛县年。共说称觞华旦近，那知扶杖白云边。道人酒熟应同醉，坐客诗成忽远传。黄石赤松长不老，从来山泽号癯仙。
寿日醮坛有感,元末明初,蓝仁,三天符箓授长生，凡骨尤惭炼未轻。方士久传餐白石，野人相劝饭青精。宫商缥缈仙歌远，楼阁玲珑梵气成。弱冠有闻今白首，空山何处候方平。
题郑居贞长林书屋,元末明初,蓝仁,万松楼外问松楼，下有长林百亩幽。最念诗书先泽远，频伤兵燹故园秋。楩楠自足充新构，风月从知胜旧游。插架牙签三万轴，诸孙文彩继弓裘。
自述,元末明初,蓝仁,弱子承家志未酬，无辜遽作楚人囚。莱衣漫有思乡泪，羌笛真成出塞愁。白发临风悲远道，绿蓑耕雨忆荒丘。放农销甲知何日，更倚柴门望不休。
哭儿骨殖还故山 其一,元末明初,蓝仁,愁心惨澹失清秋，归骨凄凉傍故丘。总为无儿怜伯道，更堪非罪哭王裒。从来祸福分淫善，谁谓忠良似寇雠。黥作孱兵宁饿死，西风残照泪交流。
哭儿骨殖还故山 其二,元末明初,蓝仁,窜死遐荒万里余，藤缠草束土侵肤。黄金竟为谗言铄，白骨翻成待价沽。形影自随嗟独老，肝肠分裂念诸孤。天高视听无消息，强欲招魂托楚巫。
哭儿骨殖还故山 其三,元末明初,蓝仁,明时不得保天伦，万里投荒殒尔身。欲引残魂归故国，祗凭老仆胜周亲。瘴云泸水邮亭远，绝域孤城鸟道频。此日先茔容附托，一抔黄土骨如银。
哭彭副使启殡归瑞安 其一,元末明初,蓝仁,独振兵威百里间，更推恩信数州安。枭徒竞作操戈入，虎士翻成奉柩还。大笔特书青史在，荒祠遗像画衣残。铭旌远道收兄骨，一片归云度雁山。
哭彭副使启殡归瑞安 其二,元末明初,蓝仁,旅殡荒山三十春，白头执绋又何人。久知杜甫须收骨，谁料张飞解杀身。归旐已随春雨动，故丘应与海云邻。武夷野老扶衰病，楚些歌成泪满巾。
期云松会宿不至,元末明初,蓝仁,松轩会宿兴难乘，坐听城头转二更。北斗忽高当静夜，南风不起又悭晴。鼎中茶熟思清话，囊里诗成欲细评。相对白头宜一笑，百年几度入山城。
雨中会云松无善宿西山,元末明初,蓝仁,清宵那得酒如川，共听檐声吼涧泉。茅屋闭门惭旧隐，松窗下榻集群贤。茶瓯款话更深后，诗卷分题烛影前。归思纵忙犹阻水，竹床布被且同眠。
云松云壑会宿翁源别后追赋,元末明初,蓝仁,三日篮舆到处行，云深只讶野猿惊。稍寻僧舍侵林影，偶听樵歌出谷声。野老扫门霜叶满，山童瀹茗石泉清。诗囊一夜谈无厌，共笑鸡鸣梦不成。
西山与云松会宿,元末明初,蓝仁,两屐春泥懒过门，一筇斜日会前村。烟霞梦想西山榻，风雨襟期北海尊。不俟主人趋竹所，休烦渔父入桃源。老年谬忝诗名共，莫惜灯前更细论。
赋绯菊,元末明初,蓝仁,丹砂窃服驻秋容，便与东篱景不同。徒有赭颜承雨露，苦无清节傲霜风。极知妩媚随人易，祗恐繁华过眼空。处士欲言何足辨，南山正落酒杯中。
九月晦日见菊,元末明初,蓝仁,一夜秋香未必衰，两旬冷蕊苦开迟。非关独立超流俗，自是孤芳不入时。岁暮结交松柏友，天寒谢绝蝶蜂知。无心更待陶潜酒，有感惟吟郑谷诗。
对菊,元末明初,蓝仁,懒与时芳作并妍，西风篱落意萧然。自从屈子歌骚后，也共陶潜到酒边。消瘦只宜秋色好，耐交唯有晚香传。南山长在幽人眼，开早开迟不必怜。
催菊,元末明初,蓝仁,篱下黄花共我长，开时便欲醉重阳。枝间点注分秋色，叶底胚胎酿晚香。久旱似惭虚雨露，后凋终拟傲风霜。儿童颇会吟翁意，朝夕分泉灌溉忙。
赋刘俊民镇抚兰室,元末明初,蓝仁,一室廛居不受喧，满前生意对兰孙。七弦漫倚宣尼操，九畹仍窥屈子园。霁月光风浮户牖，清霜紫电绕辕门。十年来往惭交谊，襟袖余香想契言。
寄余鍊师居玉蟾丹室,元末明初,蓝仁,湖海归来挂一瓢，玉蟾丹灶待重烧。内经黄帝留针诀，三品神农辩药苗。枫叶渔舟波澹澹，茶烟禅榻鬓萧萧。高秋拟借峰头鹤，共尔吹笙溯泬寥。
送蜜与兰室,元末明初,蓝仁,松花崖蜜古方传，久服轻身更引年。爱伴茶炉烹雪水，懒随桂酒酿山泉。清涵渴肺醒司马，润入枯肠笑玉川。亦有小诗呈巨眼，烦将真味别中边。
云松邀往翁源足疾不果行,元末明初,蓝仁,临水登山兴已非，客来扶杖强相依。前川不得随花柳，远壑空思老蕨薇。览镜徬徨余发短，开书涵泳壮心微。仙人不授轻身术，安得凌空跨鹤飞。
又简汝实祐吉席上诸公,元末明初,蓝仁,两处芳筵共一朝，病躯不动愧相招。已知博士推名饮，又说监河善醉谣。冠弁巍峨容自肃，觥筹交错兴初饶。巷南巷北休辞远，绛蜡铜盘彻夜烧。
寒食有感,元末明初,蓝仁,累累丘墓扫西原，寒食清明又一年。好木青黄多自累，野花红白更谁怜。种桃遁世今何处，辟谷长生亦偶然。不待蓍龟推倚伏，眼中海水换桑田。
用韵自述,元末明初,蓝仁,生年七十又周余，万事从心不校渠。风雨声中长闭户，桑榆影里更观书。行扶竹杖龙钟甚，病踞藜床偃蹇如。忆昨武夷云满谷，长松千树托巢居。
代灵宝废观道士叶宗善贽县官,元末明初,蓝仁,大理曾悬一黍珠，六丁收拾入蓬壶。闾阎共记神仙境，官府堪征郡邑图。梵气何时重结构，故基此日尚虚无。甘棠数亩春阴近，借与西坡辟谷癯。
次云松留别韵,元末明初,蓝仁,为客山中未浃旬，分携相顾白头新。长桥柳色霏微雨，空谷芝香浩荡春。君意自宽犹惜别，我才无用付沉沦。林泉爽气宜诗兴，应有新篇寄惠频。
次张判簿留别韵,元末明初,蓝仁,素琴黄卷日相亲，不分名缰苦绊身。万里山河非旧国，十年江汉尚迷津。海门又送孤舟雨，辇路重趋两袖尘。贺监乞归天亦许，鉴湖春水属闲人。
次韵云松西山送别张兼善,元末明初,蓝仁,西山一径绿阴稠，梅雨晴时送客游。对榻更期何夕再，抱琴深入白云幽。微风药草薰衣袖，尽日诗瓢挂杖头。闲说道人犹惜别，呼尊剪韭夜相留。
中秋对月,元末明初,蓝仁,西风片雨过林塘，对月还疑在故乡。灏气平分清夜永，微云不动碧天长。持杯且共寒蟾醉，捣药何劳白兔忙。云谷故人忘世者，当年同见海生桑。
题雪景,元末明初,蓝仁,高阁临江户牖开，儿童欢喜故人来。不知天际孤帆到，祗讶山阴短棹回。雪冻白鱼初上钓，天寒绿蚁自添杯。题诗正好分清气，回首琼瑶万壑堆。
次韵云松雪中二律 其一,元末明初,蓝仁,山中岁晚雪迷漫，瓮牖前头失翠峦。剪水应愁南浦浅，飞花乱逐北风寒。明年已卜丰年瑞，旧俗相传瘴疠安。空向茅檐堆几处，老眸无复映书看。
次韵云松雪中二律 其二,元末明初,蓝仁,鹤发闲披曳履行，太虚素积自生明。人间失却黄尘路，天上移来白玉京。孟老耽吟心独苦，袁安僵卧梦还清。南村拨冻寻春色，折得梅花寄远情。
再次前韵 其一,元末明初,蓝仁,北风吹落雪漫漫，转眼青山起素峦。平地已迷行径险，闭门犹怯拥炉寒。池清有影惊梅重，夜永无声喜竹安。忆向庐峰凌绝顶，下方俱作白云看。
再次前韵 其二,元末明初,蓝仁,僦得篮舆冒雪行，林峦相映月华明。应同栈道经西岭，又似飞沙抵北京。擎重更看危木在，号寒偏听野猿清。开窗瀹茗题诗句，谁与山翁共此情。
雪中偶成 其一,元末明初,蓝仁,背郭茅堂早闭门，天寒独恋缊袍温。琴书散漫无宾客，稼穑艰难有子孙。竹杖稍能扶病力，梅花强欲恼吟魂。蹇驴踏雪如堪借，行尽江南数里村。
雪中偶成 其二,元末明初,蓝仁,腊前三白报年丰，里巷欢愉著处同。林野渐添饥鸟雀，阶除初积走儿童。梨花柳絮遮无地，鹭羽鸿毛散满空。也有灞桥清兴在，独惭衰老句难工。
春雪,元末明初,蓝仁,大雪自来南地少，腊前春后苦寒生。江清已压渔舟重，风逆还随柳絮轻。万里山川同一色，谁家烟火起初晴。春风欲解昆仑冻，愿借黄河一洗兵。
题王仲文监税临清阁卷 其一,元末明初,蓝仁,官阁临清背市廛，司征余暇思飘然。牛羊春雨回山径，鸥鹭秋风傍钓船。酒熟重期何日会，诗成还有几人传。瓜时未欲忘清景，归捧新图鹤发前。
题王仲文监税临清阁卷 其二,元末明初,蓝仁,城隅官阁下临河，监税闲来载酒过。两岸蝉声喧湿翠，一天鹭影落晴波。凭栏自有幽人乐，趋市能无估客歌。三载政成心似水，柏台还说荐书多。
题王仲文监税临清阁卷 其三,元末明初,蓝仁,官阁新成胜槩兼，日长公暇理牙签。青山对榻岚光重，碧水当轩爽气添。客到无时浮大白，人间何处有朱炎。遥知睡起题诗际，燕语随风落画檐。
至梅村别业再用前韵寄云壑 其一,元末明初,蓝仁,猿鹤相招隐此山，柴门一径雪霜残。已知富贵输年少，自抱幽贞傲岁寒。野老许携新酿至，邻人闲借旧书看。阳和欲候梅梢信，数日攀跻未觉难。
至梅村别业再用前韵寄云壑 其二,元末明初,蓝仁,世情只益老年悲，秋气先从病骨知。高卧且寻愚谷僻，旷怀唯入醉乡宜。田园著处征徭急，风雨孤村穫敛迟。拟约道人云壑外，茶铛煮瀑共谈诗。
詹齐之访予章屯别业不值有诗留题次韵奉答 其一,元末明初,蓝仁,一自琅邪返故林，几年种树未成阴。买山得屋才容膝，爱竹临轩自解襟。春雨桑麻连晓社，西风猿鹤共秋吟。忽闻张籍蓬门过，他日相期话此心。
詹齐之访予章屯别业不值有诗留题次韵奉答 其二,元末明初,蓝仁,野人自爱住云林，客到开门扫绿阴。白帽有情应送老，绿尊无事且开襟。一川野水舂锄下，四壁秋风蟋蟀吟。共作故园松菊主，未惭元亮百年心。
题程芳远游方卷,元末明初,蓝仁,留形且作地行仙，依止名山五十年。云水远游天下半，松筠高节岁寒全。清吟近日窥风雅，真诀先天讲洞玄。吾弟论交多换骨，还丹未许老夫传。
题西山庵,元末明初,蓝仁,空山寂寂守岩扃，独鹤栖栖傍草亭。晓镜又催霜雪白，秋衣不换芰荷青。仙人住处多栽药，野老来时或负苓。同气凋零衰朽在，百年光景似晨星。
题余复婴寄惠南山别墅图,元末明初,蓝仁,道人放笔起峥嵘，一片南山割眼明。秋老层崖黄叶遍，天清幽墅白云生。振衣便欲乘风去，采药还随入谷行。投老相依猿鹤侣，共知溪上草堂成。
再题南山别墅,元末明初,蓝仁,携家自爱鹿门耕，避世何须谷口名。黄菊正开扶短杖，白衣不至对空罂。隔溪渔笛随风细，何处牛歌起月明。兄弟几人今只影，空搔短发愧余生。
次云松题南山别墅韵,元末明初,蓝仁,红尘不入种花源，白发高居曝背轩。耕凿谁知当世事，桑麻时共老农言。疏篁野水分三径，古木寒烟自一村。昨夜故人来叩户，安排诗句对清尊。
催黄仲文寄南山别墅图,元末明初,蓝仁,一段南山画不成，王维天趣与经营。水清盘石思垂钓，花落荒村见偶耕。青嶂白云仙掌迥，淡烟疏雨辋川明。欲催下笔留真迹，先许题诗照有声。
上官仲敏惠书用其挽蓝涧弟韵奉答,元末明初,蓝仁,城南分手五经秋，肯信才名晚未收。济济青衿歌在泮，萧萧白发倦登楼。山川寥落云千里，骨肉凄凉草一丘。尚忆冷毡倚大树，西风九日旧同游。
次韵答刘南山,元末明初,蓝仁,秋风木叶下庭皋，眼底南山突兀高。倚马成篇知独步，屠龙挟技笑群豪。未应涧谷藏名迹，终见云霄起羽毛。偶辱新题惊老病，依歌何敢近风骚。
次韵答欧阳雪舟 其一,元末明初,蓝仁,云出无心鹤自啼，尘埃何用污人衣。东将入海从巢父，西上长安愧陆机。才薄真为时俗忌，年衰犹恨弟兄稀。南窗一枕松风睡，遮莫人间万事非。
次韵答欧阳雪舟 其二,元末明初,蓝仁,百年旧隐傍名山，一落尘埃竟不还。自倚渭流难变浊，谁知兽食不留斑。松楸渐觉秋风老，涧壑惟余夜月闲。惭愧老兄携弱侄，又修茆屋卧云间。
次韵答欧阳雪舟 其三,元末明初,蓝仁,闭门仲蔚只村居，卖卜君平与世疏。两地相思常命驾，十年不会费题书。青山久候幽人履，白屋曾留长者车。秋早黄花开较晚，度关紫气近何如。
次韵答刘用贞 其一,元末明初,蓝仁,倾盖溪头一再逢，六年相望寸心同。柴门蹋雨题名去，竹槛看云执手从。前辈文章观酒德，后来岁月叹诗穷。鹿车又与佳儿隐，笑折梅花饯晓风。
次韵答刘用贞 其二,元末明初,蓝仁,有赋凌云叹不逢，山林出处调应同。宾筵偶奉清尊集，邻卷频扶短杖从。范叔解衣情未展，袁安僵卧道非穷。春来拟听弦歌处，白帽低斜杏树风。
次韵答刘用贞 其三,元末明初,蓝仁,明时出处系遭逢，投足山林长物同。疏食每留佳客坐，缊袍自爱野人从。开园橡栗群狙喜，满屋诗书五鬼穷。犹有短琴随白首，兴来一曲鼓松风。
拜虚白塔,元末明初,蓝仁,石径松林入翠微，门人卜此窆空衣。流沙几日青牛度，沧海千年白鹤归。山鬼夜惊丹气吐，洞雷晴挟剑光飞。久知生灭元无碍，目断鸰原下夕晖。
九日西山燕集次靖之韵追怀虚白高士,元末明初,蓝仁,九日重登卧月台，西风愁对菊花开。空闻玉女宾云曲，不见铜仙白露杯。葛井丹成龙自化，枫江霜冷雁空哀。杜陵老去多诗兴，不待尊前急雨催。
挽蒋鹤田 其一,元末明初,蓝仁,乾坤惨淡士林空，又折南山百丈松。只有骑驴嗔李白，更无覆瓿笑扬雄。清文金石传来世，高节田园托老农。他日汉廷兴礼乐，安车不复到闽中。
挽蒋鹤田 其二,元末明初,蓝仁,忆过秋山访隐居，三年怅望信音疏。共知邻境征徭密，不念斯文老病余。易箦恨迟千里驾，成家须护一楼书。门人蓝涧修文早，不及哀歌共挽车。
挽牛自牧,元末明初,蓝仁,皓首论交二十年，西风吹泪一潸然。鹿皮尚想山中隐，鹤骨元知海上仙。宾榻动随长有酒，药囊好施不留钱。门人应窆空衣在，何处青山是墓田。
小楼对雪有怀西山道人,元末明初,蓝仁,西山白雪一丈深，北风吹倒长松林。千崖无人虎豹死，中夜有客乌鸢吟。高楼此时最相忆，弱水隔海知难寻。凡身毛骨更萧爽，愿借黄鹤栖云岑。
墨梅,元末明初,蓝仁,不必论清白，犹怀度暗香。无人知此意，月色正昏黄。
墨菊,元末明初,蓝仁,晚节黄金尽，霜枝淡墨新。东篱日昏黑，不见白衣人。
题车老人墨竹,元末明初,蓝仁,秋色映琅玕，青青共岁寒。过庭山月白，留影易栖鸾。
桃花双雀 其一,元末明初,蓝仁,双雀睡方浓，桃花笑暖风。休惊春梦断，长在綵云中。
桃花双雀 其二,元末明初,蓝仁,花鸟最娱人，良工笔更真。双栖无限思，长占一枝春。
题张兼善云树图,元末明初,蓝仁,平川开远景，倦客忆先庐。数里闲云在，东风过雨初。
题平川云树图,元末明初,蓝仁,窈窕川谷静，苍茫云树深。十年岐路者，一片故园心。
题樵隐图,元末明初,蓝仁,野桥横涧浅，茅屋傍林微。隐者无寻处，春山伐木归。
题方方壶画垂纶意 其一,元末明初,蓝仁,渔父空头白，生涯一舸微。欲浮沧海去，又逐暮潮归。
题方方壶画垂纶意 其二,元末明初,蓝仁,云树远重重，川平夕有风。买鱼呼不应，船过钓台东。
题青山白云图,元末明初,蓝仁,茆屋何人共住，石林似我曾游。白云只在半岭，青山谁到上头。
题南山秋色,元末明初,蓝仁,南山一片秋色，老子半间白云。他日瓢中酒熟，竹林风月平分。
题湖山清隐图,元末明初,蓝仁,南山北山秋色，东崦西崦人家。倦客不归头白，数年空负烟霞。
题班姬扇面,元末明初,蓝仁,花比容颜石比心，自将团扇写新吟。同车昨日辞天宠，不用长门买赋金。
题黄仲文扇面小景 其一,元末明初,蓝仁,鹄白新裁月一团，濛濛烟树着前峦。野人不惯藏纨扇，片纸留传久远看。
题黄仲文扇面小景 其二,元末明初,蓝仁,纸扇相遗意未轻，好风还似故人情。林中李白休相笑，拾得长江片月明。
题黄仲文扇面小景 其三,元末明初,蓝仁,山中隐者似王维，胸次丘园下笔时。何日南窗分一幅，辋川烟雨费题诗。
题张师夔小景,元末明初,蓝仁,空山秃木两株长，屈干樛枝半欲僵。下有敷荣三五树，自缘低处少风霜。
题黄仲文小景四首 其一 春日观泉,元末明初,蓝仁,雨过春山草木稠，悬崖千尺挂飞流。幽人倚杖遥观处，似在庐山五老游。
题黄仲文小景四首 其二 清昼鼓琴,元末明初,蓝仁,绿树垂帷石作台，龙唇拂拭自徘徊。黄埃赤石人间世，正想南风解愠来。
题黄仲文小景四首 其三 凉宵对月,元末明初,蓝仁,晴空万里片云收，山木萧萧虎豹秋。对酒愿留天上月，清光长照少年头。
题黄仲文小景四首 其四 雪霁寻梅,元末明初,蓝仁,旭日初升雪满山，水边林外觅花看。南枝先得阳和信，竹杖芒鞋不避寒。
题东郊归牧图 其一,元末明初,蓝仁,牛背相驱下陇时，夕阳门巷景迟迟。欹眠倒立休相讶，造化从来似小儿。
题东郊归牧图 其二,元末明初,蓝仁,浅石幽柯草满川，吴牛背上稳于船。儿童颠倒争喧笑，绝似雍熙在目前。
题烟波垂钓扇面,元末明初,蓝仁,渔钓生涯不为贫，烟波鸥鸟日相亲。鉴湖一曲秋风兴，谁似知章早乞身。
题欧阳雪舟墨梅二首 其一,元末明初,蓝仁,横梢倒干春偏好，冷蕊疏花晚自妍。我老正须诗兴助，欲移茅屋住湖边。
题欧阳雪舟墨梅二首 其二,元末明初,蓝仁,最忆庐陵老炼师，酒酣挥笔写南枝。春风开尽江头树，不见扁舟载月时。
题小幅雪景 其一,元末明初,蓝仁,短棹中流往复还，神交元不在承颜。剡溪清兴何人会，月满长川雪满山。
题小幅雪景 其三,元末明初,蓝仁,玉堂空愧故人招，风雪归来渡野桥。留得平生诗兴在，蹇驴破帽鬓萧萧。
题小幅雪景 其四,元末明初,蓝仁,蓝关回首自凄凉，积雪层冰道路长。去国可无三宿恋，旁人休笑马蹄僵。
题孤松怪石图,元末明初,蓝仁,老枝枯干倚岩峦，纵有风云变化难。自是无心爱春色，千年留与石同看。
题廉宣仲墨竹 其一,元末明初,蓝仁,先朝文物佳公子，善写苍筤一两枝。不有百年真翰在，清风高节几人知。
题廉宣仲墨竹 其二,元末明初,蓝仁,城中无土种琅玕，苍翠时时画里看。最忆西山秋影静，满身凉月更凭阑。
黄仲文寄墨竹,元末明初,蓝仁,一幅鹅溪写辋川，高情相许已三年。春风传得平安报，剪与淇园半亩烟。
题宣和画鹅雏卷 其一,元末明初,蓝仁,柳下金沟煖似汤，羽翎全短毳毛长。睿思不及鹰扬力，爱画舟前似酒黄。
题宣和画鹅雏卷 其二,元末明初,蓝仁,宴安花木应成癖，游戏翎毛思有余。内苑养雏何所赐，右军能写道家书。
题独骏图,元末明初,蓝仁,圉人牵出柳风凉，十二天闲白昼长。老眼渐看兵革息，相逢期在华山阳。
题王仲文临清阁卷,元末明初,蓝仁,高阁留宾酒满杯，秋风千里雁初来。故园松竹平安在，天际归舟不用催。
题梅根读易图,元末明初,蓝仁,疏花老干转春风，独坐观书夕照中。倘许苍苔分半席，也来林下论参同。
题梅窗玩易图,元末明初,蓝仁,月到书帷夜肃然，南枝微有暗香传。静中紬绎先天学，消长盈虚在目前。
又题梅窗玩易图,元末明初,蓝仁,三绝韦编一洗心，碧窗风露静沉沉。寒灰自画周天卦，月上梅梢夜已深。
题清源玩易图,元末明初,蓝仁,一卷羲经足洗心，研朱滴露向秋林。仙人欲授参同论，白鹤飞来夜已深。
效冯老泉咏西山蚊虫 其一,元末明初,蓝仁,林壑饥蚊响似雷，成群作队夜深来。道人传得希夷睡，烧尽葭烟一束灰。
效冯老泉咏西山蚊虫 其二,元末明初,蓝仁,蚊虫只为口如针，火劫烟攻退又侵。风露尽多呼吸处，破窗残隙莫相寻。
效冯老泉咏西山蚊虫 其三,元末明初,蓝仁,散漫飘萧豹脚长，小窗飞入闹昏黄。月明蕙帐今空在，借问为谁逐客忙。
效冯老泉咏西山蚊虫 其四,元末明初,蓝仁,霜落俱看扫迹空，雨余又听放声同。生民膏血能多少，尽在馋肠利觜中。
云松到西山有四绝句见贻依韵奉和兼柬云壑本淳一笑 其一,元末明初,蓝仁,自与山灵有宿期，题诗屡报入山时。林间二客烦相待，拂拭苍苔看旧诗。
云松到西山有四绝句见贻依韵奉和兼柬云壑本淳一笑 其二,元末明初,蓝仁,路岐筋力久难堪，偶为山人过水南。明月轩中一斗酒，浮丘今夜共清谈。
云松到西山有四绝句见贻依韵奉和兼柬云壑本淳一笑 其三,元末明初,蓝仁,三年两夕会西山，寸晷分阴若自悭。白发相期来洗髓，又扶竹杖叩云关。
云松到西山有四绝句见贻依韵奉和兼柬云壑本淳一笑 其四,元末明初,蓝仁,平生痼疾在林泉，老去诗名亦漫然。故旧相逢聊一笑，蝉声过耳竟谁传。
石村阻雪云松惠诗依韵奉答 其一,元末明初,蓝仁,清湖晴雪对莲峰，下有弦歌一亩宫。题得新诗寄茆屋，长松修竹共清风。
石村阻雪云松惠诗依韵奉答 其二,元末明初,蓝仁,携得长镵度雪峰，月明留宿洞仙宫。世人未识宾云曲，闲却林梢一笛风。
山行雨中,元末明初,蓝仁,疏林野水白鸥闲，细雨浓云杳蔼间。若得扁舟载春酒，画图都是米家山。
送茶与朱孟舒,元末明初,蓝仁,仙草灵芽出洞天，封题千里附归鞭。月明记得相寻处，曾试林间第一泉。
病起后园看花四首 其一,元末明初,蓝仁,霜枝露叶长丛丛，铸就黄金讶许同。昨日不缘行药到，又成寂寞付秋风。
病起后园看花四首 其二,元末明初,蓝仁,冷坐东篱句自敲，旁人错讶候香醪。餐英饮水寻真乐，久与王弘著绝交。
病起后园看花四首 其三,元末明初,蓝仁,露下碧丛珠滴滴，月明素萼雪团团。不知晚节全清白，更向东篱仔细看。
病起后园看花四首 其四,元末明初,蓝仁,一枝数萼剪轻冰，应与渊明共素心。秋色满园题品遍，从来白玉贵黄金。
柬云松惠宿翁源,元末明初,蓝仁,路入仙岩更向西，松林茅屋拟同栖。一尊风月谋今夕，邀得闲云晚度溪。
修渡船,元末明初,蓝仁,渡口沉舟久欲修，百川东下正横流。艰难共济惭衰老，更唤前溪黄帽头。
秋日偶成 其一,元末明初,蓝仁,荒苔落叶小轩秋，兀坐无聊疾始瘳。一缕篆烟飞不尽，又将诗卷阅从头。
秋日偶成 其二,元末明初,蓝仁,秋雨生寒似早春，寥寥门巷绿苔新。社前酿熟松醪酒，留得仙瓢候故人。
石村阻水 其一,元末明初,蓝仁,昨日今日雨不绝，武夷东西溪水高。驾壑仙船在岩顶，也愁孤棹动风涛。
石村阻水 其二,元末明初,蓝仁,空山雨脚乱如麻，短杖冲泥草径斜。野老门前三尺浪，相逢真在水仙家。
闻小儿欲归,元末明初,蓝仁,风雨泥途汨汨忙，新春残腊寄他乡。归期趁得天涯燕，社日飞来入草堂。
除夜忆小儿泊峡口,元末明初,蓝仁,除夜孤灯对短篷，浮生原不定西东。断猿何处惊残梦，风雨萧萧宿峡中。
伤春 其一,元末明初,蓝仁,山庄寂寞雨兼风，红紫园林数夕空。忆得往来三四十，青天白日万方同。
伤春 其二,元末明初,蓝仁,落花飞絮满晴川，杜宇声声更可怜。不用伤心愁欲死，亦知春去有明年。
食鱼呈刘河泊 其一,元末明初,蓝仁,清溪红鲤上雕盘，庖子挥刀鲙雪寒。遥想河官停夕箸，欲分山老助晨餐。
食鱼呈刘河泊 其二,元末明初,蓝仁,琴高入海偶先还，掉尾扬鬐戏碧澜。野老久思羹一啜，病躯无力掣长竿。
食鱼呈刘河泊 其三,元末明初,蓝仁,病来物物不入口，最想波鳞芼涧蔬。紫鲤上盘煮白雪，加餐愿看腹中书。
食鱼呈刘河泊 其四,元末明初,蓝仁,河官顿顿食鱼羹，不待侯门有铗声。老子平生藜藿口，狂来犹欲脍长鲸。
寄苏明远 其一,元末明初,蓝仁,写得冰绡带晚霞，归来卷赠一枝斜。摩挲老眼看春色，却讶墙头出杏花。
寄苏明远 其二,元末明初,蓝仁,笔下秋光最好看，相思千里寄来难。白头已入庐山社，犹忆东篱月影寒。
寄苏明远 其三,元末明初,蓝仁,稚子牵牛似挽车，微风落日笛呜呜。故人久识柴门处，为作蓝原野牧图。
寄苏明远 其四,元末明初,蓝仁,钓船移向夕阳边，春水桃花绿满川。一曲渔歌聊自乐，晚风休为世人传。
寄复婴本淳,元末明初,蓝仁,绝粒虚肠譬饿囚，无眠低户数更筹。仙家有说能飞解，不挟凡躯送十洲。
桃花马 其一,元末明初,蓝仁,君家骏骑自超群，毛色桃花个个文。安得腾骧三万匹，满川应似涨红云。
桃花马 其二,元末明初,蓝仁,生从渥水真奇骨，卧向华阳亦素心。何事落红飞满背，随风冲雨过桃林。
病中 其一,元末明初,蓝仁,朽骨不禁风露冷，衰容更畏雪霜繁。呼儿欲问春深浅，柳絮梨花已满园。
病中 其二,元末明初,蓝仁,杖策儿扶村舍翁，一樽花下卧春风。社前雷动催茶笋，兴入千岩万壑中。
病中 其三,元末明初,蓝仁,山城雨过草萋萋，无数残红逐马蹄。燕子不知春景异，傍人华屋又衔泥。
寄文明病中 其一,元末明初,蓝仁,童冠论交五十春，巷南巷北日相亲。年来颇恨俱衰病，欲候平安却问人。
寄文明病中 其二,元末明初,蓝仁,欲疗疮痍未有方，闭门扶枕换年光。从来祸福分淫善，天道如何转渺茫。
赠云壑,元末明初,蓝仁,望山寻水不惮遥，白云红树喜相招。梦回茅屋潇潇雨，又得留君住一宵。
兼善携仲文竹至,元末明初,蓝仁,青山久隔故人面，脩竹自同君子心。老可近来无一事，为添清影满东林。
西山道人惠江南笋,元末明初,蓝仁,江南苦竹生甘笋，春社雷惊出土长。扶病欲来参玉版，道人晓起赠双筐。
寄题五夫先垄,元末明初,蓝仁,双亲远葬傍西岩，麦饭来迟每自惭。愿得太平徭役少，结茅此地守松杉。
先垄有感,元末明初,蓝仁,双亲已远弟兄稀，魂梦相逢似旧时。茅屋数椽田二顷，白头犹受一安遗。
和云松雪中十绝 其一,元末明初,蓝仁,夜寒敢叹卧如弓，起傍残炉榾柮红。童子偶看门外白，谁将琼玖赈诗穷。
和云松雪中十绝 其二,元末明初,蓝仁,夜雪茅檐积渐高，傍林时听折危梢。南山石上双松树，莫更动摇仙鹤巢。
和云松雪中十绝 其三,元末明初,蓝仁,天上浮光带玉京，世间幻境入琼林。冯夷夺得天孙巧，剪水飞花一夜深。
和云松雪中十绝 其四,元末明初,蓝仁,乱来双鬓俱成雪，对雪疑窥镜里颜。明日春风消释尽，祇留鬓影对青山。
和云松雪中十绝 其五,元末明初,蓝仁,琼林只在碧山阿，遥忆仙人寄傲多。闭户袁安僵不起，难随鹤背一相过。
和云松雪中十绝 其六,元末明初,蓝仁,梅花开遍腊将残，几度吟诗倚暮寒。何处蹇驴驮孟老，一鞭风雪正漫漫。
和云松雪中十绝 其七,元末明初,蓝仁,翠竹擎多看渐低，寒梅封厚望应迷。寻春拟趁朝晖出，又恐青鞋湿冻泥。
和云松雪中十绝 其八,元末明初,蓝仁,曳履自惭随兽迹，背藜欲出耸鸢肩。酒中挽得阳和转，一斗松醪直万钱。
和云松雪中十绝 其九,元末明初,蓝仁,群贤诗语斗清新，白战何人笔有神。未似渔翁堪入画，孤舟蓑笠自垂纶。
和云松雪中十绝 其十,元末明初,蓝仁,旭日光微未尽消，背阴岩谷冱连朝。春风一解昆仑冻，渐化河澌入海潮。
纸帐,元末明初,蓝仁,数幅秋藤拂地齐，匡床闲对竹炉低。山中一枕梅花月，不识鸡声送马蹄。
题苍雪轩,元末明初,蓝智,脩竹生夜凉，华轩淡秋色。露华洗苍翠，冰影含清白。恍然天地空，似与琼楼通。群仙列翠葆，六花散天风。爽气集庭皋，寒声动林杪。龙吟瑶水暮，凤舞霜台晓。点点苍梧云，萧萧嶰谷春。聊歌郢中曲，赠尔淇澳人。
题借鹤轩,元末明初,蓝智,华轩俯流水，绿树鸣春禽。美人发商歌，燕坐调清琴。白鹤出瑶池，霜毫映秋月。借尔尘外姿，充君眼中物。鹤鸣松风动，鹤舞松露晞。缑山落日闲，华表千年归。君家好兄弟，一一富文艺。时危万里心，天远九皋唳。南寻武夷君，吹箫上青云。由来鸾凤雏，耻与鸡鹜群。烟尘暗江海，客鬓年年改。白鹤望不来，青山久相待。美人湖上亭，蕙帐风泠泠。笑煞王右军，空书换鹅经。
题汪思原耕读轩,元末明初,蓝智,南山多白云，中有幽人庐。稽古志高尚，治生遂闲居。晨耕陇上田，夕咏窗间书。筋力岂不疲，性情聊自舒。嘉苗雨露深，蠹简尘埃余。耒耜慕伊稷，弦琴诵唐虞。鸟鸣布谷晚，萤聚下帷初。播殖乃有穫，研覃谅非迂。三冬编屡绝，卒岁瓶可储。乐哉耦耕人，允矣君子儒。
伯氏南浦运粮未归,元末明初,蓝智,乱世少安居，志士多慨慷。馈饷军垒中，跋涉山路长。昔别庭树秋，时节忽飘扬。俯视东逝波，仰惭明月光。鹡鸰鸣在原，蟋蟀悲中堂。求道苦不早，鬓发各已苍。关塞日澒洞，烽燧寒苍茫。久客南浦深，絺衣北风凉。岁晚粳稻收，斗酒足徜徉。归来且慰意，高歌俟时康。
樵隐诗赠李则文,元末明初,蓝智,青城有樵者，自谓葛天民。朝辞簪组流，暮与猿鹤亲。白云满南山，荷锄荒涧滨。忆昔承明庐，吐词成经纶。文今班扬亚，笔古钟蔡邻。众壑自崩奔，泰山郁嶙峋。归来衡门下，抗志巢许伦。至今大江西，清风余隐沦。永怀哲人远，喜识佳句新。兵革尚充斥，江湖飞战尘。看君磊落姿，非是蓬蒿人。如何山谷间，日晏行负薪。吾观丰城剑，光射牛斗津。况子富文采，挥洒如有神。皇华使者车，经略南海垠。苗公司马官，跋涉王事勤。出镇山县小，气夺戎马群。甚哀疮痍久，复睹赋敛均。擢子参赞间，歘然志意伸。秋风动江汉，杀气吹瓯闽。主将疲奔命，幽人滞荆榛。鼓枻武夷溪，荒林霜霰频。石崖畏侧足，云山岂容身。我本渔樵徒，世乱甘贱贫。岂无畎亩忧，天高难具陈。子今远行迈，道途多苦辛。凤凰高其翔，豺虎未易驯。赠尔伐木章，归哉问松筠。
赠南山进士赴邵武录事,元末明初,蓝智,兵革久未息，乾坤正艰危。幽人多在野，志士思济时。羡子英妙年，献策白玉墀。仲舒天人学，贾生哀痛词。纵横三千字，感激万乘知。授官八品内，局促山县卑。英英麻姑云，日夕恒见之。上堂具甘旨，下堂咏书诗。南伯荐贤能，引用无嫌疑。樵川江闽会，录事烦剧司。藉尔才识良，纲纪慎操持。君实国右族，已具廊庙姿。况是科第出，岂徒刀笔为。晨兴理舟楫，江水清涟漪。天高霜露肃，日出寒山迟。岂无一樽酒，饯尔远别离。黾勉古人训，树立当自兹。
奉酬一上人病中见寄,元末明初,蓝智,一师禅林秀，老病荒山巅。如何清净身，亦受诸患缠。忆昔江湖间，杖锡凌飞仙。龟峰得宝地，龙象朝诸天。秋风动江汉，杀气吹戈鋋。避地复南来，筋力不及前。弟子四五人，散乱如浮烟。寓居山房幽，日晏犹高眠。松林晚色静，涧水秋花妍。稍远车马喧，聊以怡高年。山深雾露集，地暖瘴疠偏。伏枕动经旬，闭门日萧然。我本山泽人，卖药当市廛。缅想方外游，未了区中缘。往者一相见，晤语俱忘筌。儒释虽异流，交情难弃捐。愧无肘后方，令尔沈疴痊。昨朝枉芳札，示我白云篇。高论神农经，吐词如涌泉。吾闻西来意，不以文字传。是身本虚假，金石非贞坚。风雨有晦冥，太虚澹以玄。鹤鸣秋夜永，白月当窗悬。
客建上将归山中留别镏典签,元末明初,蓝智,在山愿远游，出山愿早归。羁旅苦无踪，芳序倏已非。瀰瀰江海流，纷纷花絮飞。清霜变玄须，游尘化缁衣。艰危迹易乖，少壮心转违。云鸿每独往，梁燕当畴依。野树滞残雨，荒台淡斜晖。浩歌绿水曲，空拂黄金徽。
岁饥,元末明初,蓝智,壮年昧学稼，晚岁思力田。垦地二顷余，买牛春雨前。嘉苗萋以绿，溉以南山泉。螟蟘日夜起，灾伤一何偏。秋成既失望，岁计徒可怜。国当用兵日，岂暇忧民天。入门愧妻子，有室如磬悬。天寒井已冰，日晏厨无烟。落叶拥衡茆，四壁风萧然。在陈绝粮者，从古称圣贤。薇蕨尚可食，啸歌首阳巅。
题刘立道都事光尘隐居卷,元末明初,蓝智,刘侯天机深，磊落见高致。夙慕李老聃，云师柳下惠。大隐城市居，高斋静而閟。蓬蒿翳环堵，松竹连苍翠。清江达者流，古色垂篆隶。载闻光尘训，足示和同义。东方杂诙谐，梅福称隐吏。出处俱逃名，俯仰聊玩世。君今佐大藩，盘错当利器。兵戈满东南，民力日凋敝。郎官悲冗员，亦足展经济。天子需贤良，苍生赖恩惠。致身庙堂上，论列正治具。慎勿混薰莸，终须别泾渭。功成却归来，浊酒还共醉。
感旧答倪子原,元末明初,蓝智,昔子来武夷，丧乱戎马后。尔翁翰林官，眉宇紫芝秀。清文动金石，健笔凌篆籀。贱子学荒芜，烦君起孤陋。青灯鸡黍夜，春雨莺花昼。穷巷邻里间，时能一相就。尔翁难久留，长歌紫烟岫。南浮海门棹，已绾提学绶。炎荒瘴疠地，久客抱沈疚。灵椿陨严霜，仁者胡不寿。今子来山中，茆斋暮春候。扪萝石磴滑，煮茗山泉溜。时方尚甲兵，谁复谈俎豆。计拙甘沈沦，才高合驰骤。青云上雕鹗，落日号猿狖。报章匪琼瑶，述怀因感旧。
晚步,元末明初,蓝智,伏热草木焦，微凉竹林晚。天清一鹤高，波静群鸥远。散策不知疲，临流亦忘返。月出林影昏，疏钟闭山馆。
郊居,元末明初,蓝智,郊居颇岑寂，疏懒谐愚性。雨过茅屋凉，蝉鸣晚山静。坐来尘虑空，始觉心源瑩。月出樵牧还，松风答清磬。
题云谷读书图,元末明初,蓝智,群峰俯清川，空谷多白云。结屋松桂间，放歌麋鹿群。朝霏散东崦，夕爽浮西轩。图书列几案，岁莫予何言。
晓起,元末明初,蓝智,鸡鸣庭树寒，白露满秋草。候虫悲夜长，愁人起常早。出门衣裳单，怅望千里道。归来守衡宇，藜藿犹可饱。
赠青莲居士,元末明初,蓝智,骐骥伏枥下，非无汗血姿。鸿鹄在泥途，其羽苦低垂。高贤昔未遇，多为世俗嗤。况子谪仙裔，风流今在兹。悲歌气雄壮，文彩光陆离。致身宪掾曹，纲纪实所司。苦节鬼神畏，心正天地知。调高听者寡，直道众皆疑。终然脱鞿鞅，浩荡从此辞。西山小茅屋，秀色当武夷。子真居谷口，黄公歌采芝。往来每乘兴，杯酒时共持。苦吟因病瘦，疟鬼故相欺。有才日沈沦，乾坤正艰危。豺虎满空村，蛟龙犹在池。我尚困衡门，十年坐书痴。济世已无策，忧时空赋诗。国当用武士，选廉何能为。北阙高嵯峨，青云行有期。若能据要路，先为救疮痍。
舟泊沧浪峡期南山贡士不至,元末明初,蓝智,春湍壮风涛，舟楫疾如鸟。中流望落日，空阔众山小。余霞澹明灭，远树晴缥缈。茅屋溪上多，行人晚来少。红浮断岸花，碧浸悬崖筱。游鳞喜深潜，困翮思遐矫。夜宿倚前津，当歌得清醥。回瞻南山色，河汉在林杪。月暗洲渚空，美人烟雾杳。
过安庆城怀故元帅余阙廷心,元末明初,蓝智,石城何巍巍，江水亦沄沄。野鸟悲战场，崩沙余血痕。在昔余元帅，仗钺临孤军。两淮独控扼，群盗多崩奔。由来必争地，极力相并吞。楼船西北来，杀气吹辕门。烟火万灶列，剑戟如云屯。四邻援既绝，六载功莫论。仰攻壁垒坚，苦战风尘昏。如何麟凤姿，竟殪豺虎群。兵摧地为裂，鼓绝天不闻。烟飞睢阳城，星陨五丈原。至今死忠人，白骨缠草根。身为大国将，名与长江存。六合已一家，青山犹故坟。悲歌对落日，一吊忠贞魂。
湘江晚泊简孟原佥宪,元末明初,蓝智,山秋衡霍空，江晚潇湘净。烟景澹苍屏，芙蓉肃明镜。澄波木叶下，落日余霞映。仰聆幽鸟喧，俯觌文鳞泳。碧石榜轻舟，苍苔踏微径。林昏出樵火，寺远来僧磬。景晏伤旅怀，地幽慊愚性。迹惭箕颍高，身际唐虞圣。三秋持使节，万里奉王命。恩沾雨露深，志仗风霜劲。敢辞道路遥，况接才华盛。静夜发商歌，剑光南斗并。
暮经零陵望愚溪怀柳司马,元末明初,蓝智,湘川入零陵，百里尽崖石。野旷生夕阴，山空澹秋色。缅怀柳河东，微宦曾远谪。才名一代雄，文藻万人杰。朝游愚溪水，莫返愚溪宅。斯人岂真愚，怅望天地窄。当时啸歌地，千古仰遗迹。草木含清芬，山川耀潜德。悠悠人世远，悄悄王事迫。鼓枻下中流，江清月华白。
八月二十三日溯大江遇风雨作,元末明初,蓝智,扬帆溯大江，八月风水壮。波涛东北驶，舟楫西南向。鹢首共飘飖，鸿毛自飞飏。俯窥积潦深，仰瞩青冥旷。三山点微茫，七泽吞浩荡。淮海亘长流，荆湘弥远望。是时霜露秋，原野气悽怆。啼乌古城曲，落木澄潭上。中流天色改，云物忽异状。飞雨洒长淮，惊飙驾高浪。群龙歘掀舞，万马齐奔放。奔腾注三峡，喷薄凌千嶂。大哉乾坤内，一气浮泱漭。不睹疏凿勤，焉知禹功广。微名逐羁旅，万里适炎瘴。已昧垂堂戒，恐罹旷官谤。临深重兢业，吊古增惆怅。烟飞曹魏走，鸟散苻秦丧。佳气连濠泗，雄都归帝王。兵戈久未息，险阻不可仗。兹行信寂寞，壮观亦豪宕。鲜脍松江鲈，清樽采石酿。赤壁晴更登，黄楼晚须访。击楫歌远游，沧浪起渔唱。
秋夕怀云松先生,元末明初,蓝智,夜永倦孤眠，竹凉宜小立。荒林独鹤栖，破屋疏萤入。万壑共秋声，四山惟月色。清赏恨不同，晤言念兹夕。
早发黄州驿赠江上老父,元末明初,蓝智,解缆发清晓，乘清越前津。鸟鸣新树绿，雨映空江春。遥趋清浔山，回瞻苍梧云。沈忧郁中怀，浩思集芳辰。仰视茫茫天，俯念悠悠身。坐感时序迈，愁看卉物新。遗老村巷古，遐荒风俗淳。日出原野暄，四邻耒耜陈。但愿岁事丰，焉知帝力勤。黄尘染素发，愧尔山中人。
德斋诗为林左司赋,元末明初,蓝智,君子慎明德，斋居静而深。谐以山水趣，契兹天地心。沈潜见至理，显敞纾袢襟。列几有群书，当窗自鸣琴。推之方寸间，四海希德音。
浔州观风作,元末明初,蓝智,清浔二江汇，沃野何茫茫。地当山海区，郡属秦汉疆。其俗本淳朴，厥壤宜稻粱。猺獠杂民居，野性固无常。镇绥爽其宜，攘敚肆猖狂。迩来二十年，荆榛化豺狼。朝廷重疆理，兵威清四方。畬耕入赋税，流冗归故乡。鸡犬散墟落，鱼盐集舟航。闾井自熙熙，弦诵亦洋洋。余实忝使职，驱车按炎荒。是时积雨霁，原野浮春光。鸟鸣杂花开，澄波溢陂塘。下以慰疲癃，上以承明良。短章述民风，庶用歌时康。
元日贺州公馆,元末明初,蓝智,清晖挹回洲，密竹何潇洒。虽有公馆名，颇类村居者。茆屋三四间，寂寞无车马。县官坐堂上，猺人立堂下。风俗自强犷，衣冠真鄙野。俾之知逆顺，责在任民社。慎勿示姑息，善政资陶冶。叠嶂不易登，临风独悲咤。
晓起,元末明初,蓝智,蓐食起中夜，驱马荒山道。枫林月落迟，茅屋鸡鸣早。鄙人奉王命，观风非草草。清霜肃炎瘴，积雨霁秋昊。鹰隼气自扬，豺狼迹须扫。独怜简书迫，空羡江山好。猿吟万竹静，朝日复杲杲。揽辔怀古人，高歌慰怀抱。
昭潭学勉诸生,元末明初,蓝智,昭潭古名邦，山水佳有余。昔贤考槃地，乔木蔚扶疏。微径入崖谷，绿云蔽斋庐。圣哲俨在席，林光动簪裾。似闻丝竹音，松风响笙竽。童子数十人，弦琴咏诗书。王化大无外，遐荒文教敷。回潭静无波，中有双鲤鱼。灿灿黄金鳞，炯炯骊龙珠。三年蓄云雷，一日翔天衢。努力富德业，怀哉君子儒。
为衡阳周宰作,元末明初,蓝智,春草含碧滋，罗生满幽砌。造化无停机，雨露有生意。卓哉濂溪翁，精颐探彖系。老屋如扬雄，四壁蓬蒿翳。人来或笑之，乃翁有佳致。弦歌自闲暇，风月共光霁。令德重前修，家声垂后裔。三年宰衡阳，邑小称善治。方期剪荆杞，有志植兰蕙。户庭日幽深，闾里无凋敝。燕堂春风中，玩此图书秘。乃知方寸间，自有一天地。题诗对湘江，目洗衡山翠。
富川县父老言猺人劫掠事,元末明初,蓝智,连峰抱清江，怪石当县门。茅屋十余家，萧条但空村。松庭草不除，似减鞭挞烦。地远租税轻，年丰黍稷蕃。苍山几百里，尽是猺獠原。此乡本富庶，所忧盗贼喧。连年困劫敚，鸡狗那能存。圣化大无外，始知王道尊。畬耕入版籍，力役归民屯。昨者桃川西，杀人屋亦焚。蛮俗易骚动，长林蛇豕奔。我行观民风，感戴父老言。朝纲肃霜露，枯朽焉足论。揽辔临遐荒，志清瘴尘昏。素餐亦何补，持用扣天阍。
李母志节,元末明初,蓝智,雌乌何翩翩，孤栖庭树枝。悲鸣失其雄，辛苦哺其儿。眷彼深居妇，芳年守空帷。有夫不偕老，有子方孩提。死者不可作，少者犹可依。耻为桃李容，愿守松柏姿。树艺供汝食，织纴成汝衣。望汝保门户，训汝诵书诗。子年日已长，母年日已衰。衰老非所惜，我心幸无违。春风吹鹤发，萱草多华滋。菽水自娱乐，闾里称孝慈。古来闺门间，风化实系之。我歌节妇吟，不愧良史辞。
桂林道中怀泽想已过衡州,元末明初,蓝智,独行桂林雪，遥望衡山云。骥子别我去，定过湘江濆。湘江日东注，客子在岐路。天低洞庭野，日落长沙树。翩翩北飞雁，杳杳南去舟。昨朝发陆口，几日出袁州。千里杉关道，路平到家好。手持一缄书，为访山中老。归来蓝涧滨，綵衣照新春。上堂拜慈母，一一说远人。远人苦思归，发短日已白。惟有忧国心，持之比金石。我无负郭田，种杏溪南山。清泉足洗耳，瑶草堪怡颜。我纵未得归，为我谢耆旧。早晚脱朝簪，云林扫丹臼。
次韵张判邑留别,元末明初,蓝智,欢会苦短浅，离别何苍茫。驱车向旧国，万里川途长。十年三调官，周流半南方。骥足未及展，故山梦中苍。诏许返林壑，垂白慰所望。白鹤偶开笼，层云自回翔。以我文字交，与我论行藏。年深觉昔非，倦逐雁鹜行。他夕一扁舟，月明歌沧浪。加餐各努力，久远无相忘。
奉寄龙虎外史雪舟,元末明初,蓝智,庐阳有高士，啸傲壶中天。黄石朝进履，雪溪夜回船。峨峨龙虎山，矫矫蓬莱仙。琼台抱积雪，羽盖浮青烟。梵气空洞中，神光黍珠悬。玄霜染绿发，黄芽茁丹田。逍遥放八极，寿命逾千年。昨骑幔亭鹤，把钓桃花川。遇我翠微雨，酌我清泠泉。金涧共游咏，石床同醉眠。欢娱兴未终，鹅湖秋月圆。玉虚松柏尽，鬼谷云霞连。手持九节杖，载咏归来篇。波回白鸥净，亭古黄鹤旋。别久岁月改，时危忧患缠。清游竟寂寞，吾道何长邅。虚负青云志，谬惭丹灶传。采薇食不充，被葛衣屡穿。誓欲适乐土，自顾非仙缘。念此金兰契，情逾金石坚。瑶池有青鸟，愿寄书一篇。
平乐道中,元末明初,蓝智,桂林何茫茫，桂水亦浩浩。哀猿落日村，瘦马荒山道。怪石危欲堕，蛮烟净如扫。民风在咨询，行役无草草。
咏白石,元末明初,蓝智,悠悠溯湘源，窅窅入崖谷。峰回溪若断，峡拥树如簇。西崖秀玲珑，石色映群玉。初疑雪在地，宛若冰分木。又恐巨蛇断，如闻素灵哭。风翻遥海波，雨涨阴崖瀑。台下群仙集，鹤驾纷在目。天空水容净，叶落金风肃。孤石莲花明，寒松翠如沐。仰瞻空洞中，足可营茅屋。空闻南山歌，自知紫芝曲。结托四皓徒，往来骑白鹿。
午热南轩诗,元末明初,蓝智,亭午暑气盛，开轩望南山。簿书终日劳，爱此须臾闲。览镜忽长叹，殊非昔容颜。须鬓日已白，流光那可攀。乔木临前除，有鸟鸣间关。因思在山时，高卧云萝间。入谷搴芳菲，沿涧弄潺湲。宦游自羁束，岁晏当言还。
题芳远藏秋江濯足图,元末明初,蓝智,客有倦游者，濯足长松下。脱屣临清流，忘机在中野。乾坤正澒洞，云水共潇洒。有耳自不闻，谁能效由也。
废井,元末明初,蓝智,灵源泄阴岑，古甃涵清樾。波涛逗海眼，疏凿当山骨。阴凝龙蛇气，冷浸鼋鼍窟。余润滋稻粱，清凉飒毛发。岂知陵谷移，泉源有壅遏。非无涓滴流，竟为沙泥汨。莓苔空青青，蛙黾日相聒。辘轳卧枯桐，回首肠内热。况当朱鸟中，炎风驱旱魃。我圃就焦枯，嘉蔬几生活。凭轩望云南，神物竟寥阔。安得神禹功，于焉引溟渤。当令颠崖人，自此无饥渴。
书怀十首寄示小儿泽 其一,元末明初,蓝智,昔我南涧来，遂谋西园居。萧萧桑柘阴，下有比屋庐。交枝啭黄鸟，澄波跃文鱼。花香入户牖，草色连阶除。衡门闭白日，高咏古人书。目送远山云，心游天地初。贫贱固可乐，富贵将焉如。
书怀十首寄示小儿泽 其二,元末明初,蓝智,我生本贫儒，家无担石储。寂寞三十年，徒有数卷书。朝从圣贤游，暮与猿鹤居。啸歌对南山，屡空恒晏如。于道固有适，与世良亦疏。山妻幸知此，怡然共蓬庐。
书怀十首寄示小儿泽 其三,元末明初,蓝智,家贫颇好客，客至无所具。嘉蔬不待求，浊酒须尽醉。顾我非痛饮，古人有高致。好鸟流清声，柔条擢新翠。物当天地春，人在羲皇世。客去自长吟，聊为醉乡记。
书怀十首寄示小儿泽 其四,元末明初,蓝智,平生文字癖，斑白无所成。遂启青囊秘，稍知草石名。医国非良工，活人术颇精。汝性诚鲁拙，志勤愚则明。卖药当市门，聊以代躬耕。杏林春雨多，橘井秋露清。谅非屠龙技，庶广及物情。
书怀十首寄示小儿泽 其五,元末明初,蓝智,德由孝悌立，身以勤俭持。君子贵闻道，小人幸乘时。夭夭桃李花，落落青松枝。霜雪一以降，始知岁寒姿。苦学志虑耗，深耕筋力疲。书以尽性命，耕以充朝饥。
书怀十首寄示小儿泽 其六,元末明初,蓝智,南山多流水，中有二顷田。深耕倘及时，亦足待丰年。军兴百敛加，在理有固然。笔耕可糊口，卖药亦有钱。所重先人业，未敢轻弃捐。我今远行役，在汝宜勉旃。荷锄白云下，驱牛春雨前。竭力奉租税，无厌粥与饘。
书怀十首寄示小儿泽 其七,元末明初,蓝智,敝箧积尘埃，中有所读书。我书虽不多，圣言则有余。上下数千年，直窥结绳初。所贵性命精，岂徒章句迂。芸香幸未老，时得辟蠹鱼。暮年思寡过，归来守玄虚。
书怀十首寄示小儿泽 其八,元末明初,蓝智,闲居学种药，遂买南溪园。甘辛十数品，爱惜同兰荪。青苗春雨滋，绿蔓秋露繁。采掇俟其时，洗濯清水源。取征神农经，载考方士言。既资汤液功，庶保性命原。我出亦已久，荆榛塞柴门。愿加芟薙勤，无使迷本根。勿谓草木微，养生古所论。
书怀十首寄示小儿泽 其九,元末明初,蓝智,贵贱命所定，贤愚习乃成。德以穷困立，知由忧患生。五鼎非所重，一瓢非所轻。落落天地间，圣哲垂其名。少有文字癖，稍称乡曲英。中间竟汨没，十载寒饥并。常恐志虑衰，不闻至道精。在汝宜努力，幸勿坠家声。两端慎所择，慰我远望情。
书怀十首寄示小儿泽 其十,元末明初,蓝智,我今去汝远，微宦极南荒。少小读书时，立身必名扬。中岁涉忧患，始知少年狂。结托渔樵徒，放歌水云乡。竟烦天子召，玉阶觐清光。持节越江湖，轻舟溯衡湘。桂岭虽炎蒸，清严惟宪纲。职当厉鹰鹯，下搏豺与狼。常恐孱懦姿，未能效风霜。岂复念家事，于汝宁暂忘。愿汝学古人，黾勉耕与桑。田庐倘有托，垂老慰所望。
宿芜湖十八韵,元末明初,蓝智,持节出京华，扬舲越江县。峰回南天豁，浪转北风便。飕飕葭苇乱，惨惨林木变。秋草入芜湖，微阳隐淮甸。艰难水宿屡，漂荡羁游荐。怀乡思悄悄，去国情恋恋。亲承天子诏，实藉诸公荐。观风五岭外，问俗数州遍。勋名企前哲，才力惭群彦。奔走敢辞劳，登临自忘倦。乔木俯茆茨，烟火眼中见。牛羊夕散漫，禾黍岁丰衍。因思在山乐，始觉为士贱。关山值摇落，节序忽流转。天高露如霜，月白江似练。烦忧感羁旅，往事征记传。衔芦想冥鸿，巢幕危戎燕。归去掩云关，黄金犹可鍊。
题程芳远所得方方壶写大王峰,元末明初,蓝智,魏王炼丹武夷顶，石洞千年松桧冷。凭虚楼阁散虹光，积翠峰峦荡云影。狂歌披发有金公，曾共方壶隐此中。半夜龙神问丹诀，西风一鹤度辽东。方壶爱此不得住，西入仙岩种琪树。寻常一笔扫云烟，三十六峰在庭户。鹅湖之水春茫茫，梅林独客又还乡。壶中点染出小米，溪上嵯峨怀大王。我昔曾陪幔亭宴，别来岁月如飞电。王母青鸾夜不归，神君白马秋难见。金蟾谷口久相期，铁笛岩前漫一吹。锦浪芙蓉晴滉瀁，翠屏茅屋晚参差。洞门铁锁苍苔静，芝草琅玕满幽径。黄金大药鼎烟微，白木长镵山雪盛。更约幽人把钓过，扁舟白发弄清波。刘郎载酒题春雨，九曲桃花入梦多。
相逢行赠徐刚中之建宁兼柬黄彦美总帅,元末明初,蓝智,去年逢君紫霞洲，今日逢君沧海头。逢君处处好颜色，叹我年年长作客。被褐昂藏七尺躯，蟠胸磊落五车书。姑苏台北曾走马，越王城南还钓鱼。看花梦想扬州远，采药归来杏林晚。堂上慈亲鹤发长，阶前幼女鹑衣短。见君虽贫不解愁，结交尽是豪雄流。侯门咫尺耻干谒，客路寻常歌远游。我亦扁舟滞江浦，握手相看总羁旅。千年龙剑蚀尘泥，三月莺花老风雨。明日洪塘又送君，离亭诗思正纷纷。黄垆有酒莫漫醉，待余同拟梅仙云。
题子陵图赠严伯新,元末明初,蓝智,高台苍苍富春渚，老树凝云苔色古。客星夜入紫微垣，羊裘暮钓沧江雨。大贤隐德辞万钟，诸孙啸傲江湖东。干戈满地岁时晏，展卷山水来清风。
为陈叔原题渔樵图,元末明初,蓝智,武夷老人年七十，昼业渔樵妻夜织。有儿长大不读书，采山钓濑供衣食。此翁自是神仙徒，床头酒香不用沽。生逢太平少征敛，虽有生产无官租。昨朝自携书一束，过我衡门看秋菊。新图苍莽烟水寒，复有疏篁间枯木。一客负薪山路长，一客傍船渔在梁。荒林无人日未落，偶坐有意俱相忘。知君老去犹爱此，能以安闲遗孙子。愧我十年尘土间，按图欲借溪南山。
题林士衡所画揭学士方壶歌图并寄葛原哲经历,元末明初,蓝智,方壶之山东海上，鱼龙出没风涛壮。贝阙珠宫亦渺茫，白云黄鹤空惆怅。上清道士方方壶，笔底江山开画图。方丈蓬莱紫翠合，南宫北苑丹青俱。山中龙虎丹庭熟，白发萧萧映秋竹。仙家岁月谁与期，人世兵戈自相促。林生笔力回万牛，倚棹幔亭风雨秋。十年却忆壶中隐，万里长怀天上游。新图萧瑟松树老，我思美人隔烟岛。谪仙何处驾长鲸，杜甫空歌拾瑶草。秋山木落山正空，客行已逐南飞鸿。明年把钓三山去，更向丹丘问葛洪。
题方方壶垂纶图,元末明初,蓝智,霜落江头枫树林，鲈鱼正肥江水深。扁舟坐钓者谁子，白发不知忧世心。濠梁鱼我相忘久，日煖丝纶轻在手。隔篷呼妇炊香粳，舣棹呼儿买春酒。芦花两岸秋茫茫，食鱼岂必河之鲂。青天无云月在水，扣舷静夜歌沧浪。崎岖道路恐豺虎，烟波不受人间苦。久无渭水猎非熊，那有客星动明主。嗟予尘土具二毛，方壶员峤秋风高。持竿明日拂云海，一举会须连六鳌。
全州多奇峰叠嶂湘水曲折其下竹林茆舍翛然有桃源之趣,元末明初,蓝智,万山回合湘江远，玉几金屏对层巘。五老天青白鹤秋，九疑云闇苍梧晚。山崖如画绕孤城，落叶凉风野寺晴。龙虎倚天腾剑气，凤凰隔水渡箫声。松林茆屋谁家住，便好携书隐深处。春来绕涧是桃花，渔郎定觅桃源路。
送春词,元末明初,蓝智,把酒送春春欲归，落花无言愁不飞。天涯万里不忍别，杜宇啼乾枝上血。离亭芳草色萋萋，不为东君绊马蹄。伤心燕子衔将去，绿阴细雨帘栊暮。小园桃李明年开，土牛迎春春早来。但愿花枝长好人长健，岁岁年年一相见。
题璋上人所藏温日观墨蒲萄,元末明初,蓝智,鲛人织绡翡翠宫，骊珠滴露垂玲珑。老禅定起写秋影，空山月转双梧桐。忆昔初移大宛种，苜蓿榴花俱入贡。蓬莱别馆绿云深，太液晴波水晶重。贝南之国昙所居，生纸颠倒长藤枯。墨池秃尽白兔颖，天风吹堕青龙须。祇园马乳秋初熟，点缀鹅湖云一幅。醉草犹疑怀素狂，寒梅顿觉华光俗。野棠千尺手所栽，兵戈芜没同蒿莱。日斜对画独回首，诗成谁置西凉酒。
落花怨,元末明初,蓝智,春风开花花满枝，春雨落花花作泥。飘红堕白不解惜，裁青剪翠空如迷。莫嫌花飞春去早，第恐春归人易老。狂蝶无心恋故枝，游蜂有意穿芳草。江上行人去不归，闺中少妇泪沾衣。春愁萦人无远近，燕子不来花落尽。
闻浙西贼退有感,元末明初,蓝智,往年江淮群盗起，剋复至今烦王师。空令朝廷思猛将，复见官府征健儿。大江之南十数郡，残破无有完城池。五年杀气缠沧海，万里妖氛拥赤眉。秋风萧萧吹鼓角，白日杳杳多旌旗。井邑正困军需急，京城却忧海运迟。筑坛授钺竟虚设，血战更藉西南夷。此辈岂能真为国，劫掠何异盗贼为。宵衣尚劳社稷计，汗马正聚风云期。鼎鱼穴蚁未足虑，赋敛不已民疮痍。呜呼安得黄河水，清洗兵甲再见至元中统时。
西山梦二亲时壬辰岁作,元末明初,蓝智,二亲已没逾两月，中夜西窗梦颜色。梦中相见不须臾，觉来血泪空沾臆。秋宵一何长，我梦一何短。黄泉茫茫亲不返，白日飘飘岁云晚。我哭亲不闻，亲来我不见。难招死后魂，尚想生前面。揽衣起坐寂无语，窗外潇潇落寒雨。
寄钱允吉,元末明初,蓝智,故人七月海南来，言向蓟州省亲去。故垒荒台秋正深，断雁残鸦日云暮。吴中风味誇莼鲈，舟过钱塘酒屡酤。钱王铁箭江上有，子胥怒涛天下无。王事有程须早发，别家又是中秋节。平生意气薄青云，千里襟期共明月。仙掌峰前綵雾消，去时曾系木兰桡。秋草关山疲款段，雨苔茆屋冷蟏蛸。问君井邑多吴语，今岁湖田好禾黍。黄金白璧竞奢华，淮北淮西忍羁旅。七闽僻远民甚贫，三百年来风俗淳。兵戈不废耕织业，丘壑尚余樵牧人。我昔携书临海峤，故人高义今同调。客路艰难久自知，人生聚散那能料。台中文彩两大夫，幕下秋水涵冰壶。金门云锦凤衔诰，月出夜光龙吐珠。羡君少年已筮仕，綵衣换绣非难事。若将问学取功名，遗绪闽南犹未坠。
题罗浮日观图,元末明初,蓝智,青牛老人眼如漆，曾上罗浮观海日。三更波浪涌金轮，五色云霞曜丹室。是时海宇无纤埃，罡风不动天门开。赤乌刷羽影腾翥，六龙揽辔晃徘徊。下视人寰皆梦境，西楼未转银河影。因看草木曙光迟，始信蓬莱春昼永。归来化国望尧天，武陵庐阜清辉连。人生万事驹过隙，回首罗浮心惘然。乾坤澒洞风尘起，振衣思入空青里。漱精亦足致神仙，曝背犹堪献天子。春山茫茫多白云，大药功成弟子分。石崖夜绕龙虎气，玉佩晨朝鸾鹤群。嗟我十年茅屋下，葵藿微忱空在野。临风却忆鲁阳戈，日斜更对方壶画。
程氏之祖世居鹅湖尝题其读书之室曰湖山清隐芳远既居武夷乃以所得况肩吾山水扇面请予赋诗为歌长句,元末明初,蓝智,况侯昔居白云中，爱写纨扇生秋风。千岩万壑不盈尺，山桥草阁连青枫。清溪漠漠春流急，苦竹丛深晚烟湿。更言鸡狗傍茅茨，似有豺狼在原隰。度桥一老若忘机，欲行未行风满衣。杖藜恐是避世者，日暮似闻歌采薇。山人望山归未得，画阁想像湖边宅。干戈澒洞十年余，风雨松楸万山隔。鹅湖山高湖水长，昔翁读书清隐堂。秋林伐木鹤鸣谷，春雨傍船鱼在梁。人生万事浮云变，旅食他乡岁时倦。尚想前贤抱隐沦，始知处世甘贫贱。茅斋西南武夷岑，云雾苍莽龙蛇深。致君尧舜苦无术，万里江湖劳寸心。君不见商山之翁头似雪，一朝羽翼扶汉业。丈夫出处自有时，耕岩钓濑谁能知。
赠危进,元末明初,蓝智,忆昔诵君玉华作，秋月华星动寥廓。已知志士甘渔樵，独忆神仙閟岩壑。贾生少年负经济，阮籍穷途苦漂泊。空谷天寒隐白驹，沧江日暮饥黄鹤。千里犹看杀气昏，十年不见旌头落。布衣各拥将帅权，草莽空谈王伯略。穷冬命驾武夷溪，茆屋山中风雨恶。黄菊花残枫叶疏，与君沽酒花前酌。况闻有书献天子，安得排云叫阊阖。酒酣起舞肝胆雄，宝剑光芒照六合。英豪遇合终有时，丈夫志在麒麟阁。
春夜宴伯颖元帅宅题云林茆屋图,元末明初,蓝智,高堂华烛延宾客，叠嶂层崖写秋色。五老天寒楚树青，九疑日暮湘云白。茆屋溪头何处村，长林无人啼鸟闻。岚侵山市昼冉冉，叶坠霜野晴纷纷。清夜高城雷雨作，将军置酒相娱乐。月黑蛟龙起洞潭，山荒虎豹依丛薄。少年爱画颇入神，时危思与烟霞亲。故园不归湖上宅，春树长忆江东人。我本东门饭牛者，短衣破帽南山下。惊看戎马扰边疆，甘与渔樵放中野。将军黄金双虎符，临边自合思捐躯。两淮氛祲尚满眼，明堂梁栋须人扶。酒酣起舞心激烈，木末悲风动萧瑟。雪尽蓬莱春正深，麟阁丹青纪勋业。梯山航海趋皇都，修文偃武歌唐虞。一丘一壑尚可得，为君重赋云林图。
题李遵道枯木图为建安朱炯作,元末明初,蓝智,君家枯木称小李，老干杈枒翠微里。忽看怪石起陂陀，复有疏篁映秋水。年年雨露长莓苔，落叶悲风惨澹来。日暮天寒鬼神护，深山大泽栋梁材。牧童樵子不敢近，似有龙蛇此中隐。故将露叶拂晴柯，曾倚云根长春笋。李侯画竹世有名，偶见此图双眼明。山中黄绮操同古，林下夷齐节独清。炯也曾为玉京客，挂席海天秋月白。琅玕在谷灵凤栖，珊瑚出水神鱼泣。我本野人溪上居，疏篁古木临阶除。息阴时复朝隐几，汗简徒劳晚著书。已知樗散非时用，回首何须万牛重。桃李花多漫得春，松柏青青岁寒共。
雪景寄契原鲁应奉,元末明初,蓝智,冻雨萧骚雪复作，老树荒云冰满壑。穷冬日日南极昏，杀气时时北风恶。此时高楼望八荒，一色山川共城郭。岂无渔艇在江湖，稍有人烟辨墟落。村中人少虎狼多，野外草深禾黍薄。春雷何处起潜蛟，寒霰空庭噪饥雀。玉堂供奉高昌公，走马居庸度沙漠。归来茅屋卧青毡，脩竹清风动寥廓。时危安得屡促席，坐对高寒宜晚酌。长林惨惨烟水空，时有飞来双白鹤。
送郭按察还朝,元末明初,蓝智,圣主垂衣治天下，遣使南行访儒者。要令多士尽归朝，肯使一才闲在野。七闽僻陋山海隅，民风稍稍敦诗书。十年戈甲乱离有，前代衣冠零落无。使星昨夜躔南极，六辔皇华度原隰。霜雪遥看鹰隼飞，风雷欲起蛟龙蛰。千岩万壑紫芝春，白发青灯一二人。已无扪虱谈兵略，那有非熊隐钓纶。玉节春风凤池上，长江细雨桃花浪。星临华盖近天颜，云绕蓬莱拥仙仗。野人亦有蝼蚁情，洗兵愿见黄河清。唐虞之君稷契佐，四海九州歌太平。
铜雀台瓦,元末明初,蓝智,曹瞒骋志吞刘社，铜雀台高瞰中夏。徒知扼腕有卧龙，岂料垂涎已司马。万里河山尚出师，九原魂魄归何时。清秋风雨满林树，落日笙歌绕穗帷。翠娥红袖恩情绝，废冢荒台狐兔穴。空余片瓦落人间，千载英雄磨未灭。
磨崖碑,元末明初,蓝智,浯溪溪上磨崖碑，尚书之笔刺史辞。蛟龙澒洞雷雨垂，虎豹惨澹风云驰。词严义正意则微，银钩铁画世莫窥。是时妖孽侵唐基，帝星白日西南移。灵武仓卒事亦危，一二老臣共扶持。秋风万里天王旗，乾坤汛扫重恬熙。九重宫阙回春姿，二圣欢乐孝且慈。丰功伟烈何巍巍，周宣汉武宜同时。臣结再拜陈颂诗，勒铭不用鼎与彝。磨高镌坚崖石隳，大书更藉鲁公为。凛然抗贼志未衰，快剑长戟纷离披。碧石漠漠青苔滋，字纵磨灭犹可推。乃知古人用意奇，真与天地同等期。山空江晚舟楫迟，萧萧落叶寒蝉悲。
七星岩,元末明初,蓝智,何年七星降人间，罡风吹作山头顽。九疑云晴两峰失，五老天清双剑攒。桂林茫茫石如簇，散漫崩腾走平陆。雁行斜落大江濆，屏嶂横开叠苍玉。初疑女娲补天余，又如禹凿龙门孤。神光傍射轸翼上，斗柄正指西南隅。下有洞穴不可测，虎龙昼伏龟蛇蛰。云根近接勾漏深，海气常带蓬莱湿。我欲举手招群仙，骖鸾直上虚皇前。斟酌元气作雷雨，一洒五岭歌丰年。
题老君洞,元末明初,蓝智,混沌始凿开玉融，瑶台隐映青芙蓉。下有洞穴如崆峒，玉楼十二高玲珑。丹崖紫气浮空濛，何年玄元降其中。伐毛洗髓游太空，遗形岁久重岩崇。元精变化不可穷，庞眉皓首成老翁。玉局俨坐神霄宫，狮子前导猿后从。幡幢飘飘羽盖重，海月照见香炉峰。宝剑倒挂苍精龙，石梁悬瀑声琮琮。我来飞雪当严冬，瑶草凝碧桃花红。花间一笑双舞童，授以素书石髓封。道言五千方击蒙，窅兮冥兮道之宗。无为自然成汝功，谷神玄牝翕以通。寿命天地相始终，吁嗟小臣等蠛蠓。上帝有敕按疲癃，万里驰驱双鬓蓬。人间岁月苦匆匆，投簪未暇巢云松。白鹤飞去天南东，长歌林谷来清风。
丹崖,元末明初,蓝智,断崖千尺云锦悬，芙蓉薜荔摇空烟。珊瑚铁网相钩连，赤豹下搏苍龙渊。旁有石穴疑可穿，洞门深锁朱陵天。我欲遥入求神仙，丹光出林夜赫然。红叶如雨堕我前，青鸟飞去何时还。我方持节西南偏，石壁有路无由缘。赤松黄石书可传，桃花一笑三千年。
时事 其一,元末明初,蓝智,燕蓟开王业，河山壮帝京。六龙回黼座，万雉压金城。世复唐虞理，功垂禹稷名。千年根本地，深见祖宗情。
时事 其二,元末明初,蓝智,玉帛征贤急，包茅入贡遥。八荒开郡县，四海听箫韶。陈粟家家腐，凶兵处处销。边尘自无警，不用霍嫖姚。
时事 其四,元末明初,蓝智,兵革频为患，朝廷屡出师。未通秦郡邑，空望汉旌旗。使者征求急，将军战伐迟。似闻哀痛诏，不独问疮痍。
时事 其五,元末明初,蓝智,巨猾仍封爵，将军自凯歌。乾坤兵甲满，道路虎狼多。直以升平久，其如丧乱何。汉廷频选将，何日拜廉颇。
时事 其六,元末明初,蓝智,关塞二千里，兵戈五六年。日输闽地粟，秋待直沽船。奉使须经海，逢人更问燕。中原消息断，回首意茫然。
时事 其七,元末明初,蓝智,诏从南海至，使自北风来。红粟还输爵，黄金漫筑台。士须轻马革，世已贱龙媒。群盗连江汉，淹留贾传才。
时事 其八,元末明初,蓝智,近传蕲水寇，远陷豫章城。相国非无策，司徒况有兵。旌旗当落日，鼓角动秋营。克复烦公等，千门草已生。
时事 其九,元末明初,蓝智,盗贼何充斥，君王本圣明。近征萧相国，远慰晋苍生。气感风云会，威行海岱清。腐儒无补报，歌咏答升平。
赠黄道士,元末明初,蓝智,嗜酒年应长，餐霞术更微。青山司马隐，白石牧羊归。鹤梦游三岛，禅关转一机。人间未可往，沧海正尘飞。
暮雨,元末明初,蓝智,暮雨何萧瑟，秋山正寂寥。涧寒无宿鸟，谷响有归樵。衣破裁荷叶，园荒徙药苗。山林多暇日，击壤咏唐尧。
重柬云松 其一,元末明初,蓝智,古人相训戒，随事示规箴。自倚交非浅，谁知语已深。由闻应洗耳，禹拜未虚心。请为歌三复，终期一嗣音。
重柬云松 其二,元末明初,蓝智,一日三秋意，诗人入咏歌。五伦兴教化，六义自研摩。僻巷非当路，闲门自养疴。梦回风竹动，疑是佩声过。
闻诏,元末明初,蓝智,下诏蠲秋赋，为恩不亦宽。农安思报主，力尽敢辞难。商旅歌趋市，囚奴罢入官。无偏王道在，休作汉唐看。
次袁县丞述怀,元末明初,蓝智,勇退非无志，闲居况有缘。哦松初到日，种菊是归年。脱网鱼沉海，开笼鹤上天。桐江知隐处，绕屋紫芝田。
早春寄同志,元末明初,蓝智,别离凡几日，江海又生春。同是飘零客，都非少壮人。青灯偏感旧，白发渐添新。归梦南山下，犹疑洽隐沦。
秋雨,元末明初,蓝智,林雨秋逾润，川云晚更停。远峰明白塔，古木暗苍屏。野老营茅栋，山僧寄茯苓。干将尘土蚀，犹有气冲星。
忆鹅湖寺,元末明初,蓝智,鹫岭开兰若，鹅湖接稻田。松风生静昼，花雨遍诸天。坏壁余唐刻，孤亭表宋贤。疏钟灯影里，犹想上方眠。
寄铅山詹九夫二首 其一,元末明初,蓝智,闻君尚衰绖，一榻卧云萝。客路音书少，秋山涕泪多。湖波涵白鸟，峰影倒青荷。落日门生散，空斋咏蓼莪。
寄铅山詹九夫二首 其二,元末明初,蓝智,詹子茅为屋，城南杏作林。问人多施药，留客自鸣琴。枸杞秋风老，鹅湖暮雨深。韦编三绝后，深得古人心。
题道旁树,元末明初,蓝智,空山摇落尽，见尔岁寒心。节共风霜古，根疑雨露深。支离终玩世，萧瑟自成阴。有分廿樗散，无劳问陆沉。
怀蓝山兄淮上,元末明初,蓝智,南京初下诏，北客久怀归。清夜孤舟泊，沧江一雁飞。淮云迷远道，楚雨满征衣。茅屋空山里，秋风老蕨薇。
山中作,元末明初,蓝智,地远来空谷，蹉跎又一年。不才淹草泽，无食望山田。失路惭怀宝，多关横索钱。春秋二三策，深觉负前贤。
春日感怀,元末明初,蓝智,道路今如此，山林何所之。邻人依草莽，归鸟恋茅茨。风雨兼贫病，乾坤有别离。花枝看总好，人事自堪悲。
山中夜坐怀田先生,元末明初,蓝智,老厌虫鱼技，贫甘鹿豕群。残灯昏夜雨，落木响寒云。烽远惊时见，钟疏坐不闻。道南犹可仰，天未丧斯文。
送孟宽希年入京,元末明初,蓝智,月旦推文学，丘园起力田。尽知官可贵，谁道野无贤。散木留空谷，虚舟在远川。白头成底事，闭户枕书眠。
建溪,元末明初,蓝智,建溪三百里，势若建瓴奔。石触波涛恶，山连雾雨昏。蛟龙余旧窟，豺虎但空村。行路难如此，生涯未敢论。
溪上,元末明初,蓝智,落日苍茫雾，寒潭潋滟波。鸟栖浑不定，龙卧欲如何。菡萏秋风老，蒹葭夕露多。惭非垂钓者，聊咏濯缨歌。
双剑峰,元末明初,蓝智,百鍊藏丹壑，双尖倚碧虚。气腾龙虎窟，光动斗牛墟。白日层云断，清秋落木疏。江湖驱魍魉，万里插匡庐。
晓行望山上人家,元末明初,蓝智,荒林居更僻，闇谷路才分。灯影依青嶂，鸡声入白云。衡门和月掩，流水隔溪闻。傍舍人相语，乘凉已出耘。
望江上人家,元末明初,蓝智,夕照明江阁，春流净客衣。树幽啼鸟近，风细落花稀。酒熟山瓢送，鱼肥野艇归。桃源应可问，稚子候荆扉。
浮江望淮上,元末明初,蓝智,万古长江险，秋风短棹经。天连一水白，山入两淮青。把酒须明月，乘槎岂使星。云霄望不极，鸿鹄正冥冥。
将泛湖南还乡不遂怅然有作,元末明初,蓝智,江汉从兹涉，云林阻一辞。家怜骥子小，秋忆雁书迟。细雨孤舟晚，凉风落叶悲。草堂猿鹤在，千里寄相思。
迁江道中,元末明初,蓝智,渺渺川云白，萧萧木叶黄。羸骖秋日短，倦鸟暮天长。不学疏儒术，无才愧宪纲。清风肃蛮徼，千古想虞唐。
象州江上,元末明初,蓝智,山川空历历，舟楫更迟迟。落日江如练，清秋鬓欲丝。孤云晴自远，独鸟晚多疑。未敢辞王事，苍茫问路岐。
平南江上,元末明初,蓝智,春江移棹稳，洲渚共萦回。花送微风过，鸥冲细雨来。远山诗思入，高枕客怀开。欲把鱼竿去，长年坐石苔。
入庆远江上,元末明初,蓝智,荒林延暝色，积雨带秋阴。白水浮江阔，黄茅入峡深。老思千里骥，清羡九皋禽。厚禄知无补，迟回愧此心。
下融江,元末明初,蓝智,回风吹画舸，落日下蛮溪。野迥千峰出，天空一鸟低。客愁难自遣，秋兴不堪题。今夕山中月，清尊谁与携。
分巡柳庆出城别宪司诸公,元末明初,蓝智,芳草古城东，飞花映酒红。千峰初过雨，五岭自生风。雕鹗云霄迥，豺狼道路通。独惭风纪重，勋业赖群公。
秋日旅感,元末明初,蓝智,万里秋将尽，三年客未归。寒云愁桂岭，落月梦柴扉。野迥清猿急，江空白雁稀。邻家响砧杵，岁暮叹无衣。
挽黄存斋先生,元末明初,蓝智,不识樵川路，空闻处士名。文宗周大雅，道重鲁诸生。国待征遗逸，人皆敬老成。秋风歌楚些，西北暮云横。
挽卢使君,元末明初,蓝智,落落千年志，飘飘万里身。清风台阁盛，直道子孙贫。别梦江湖晚，归魂岭海春。故交多特达，铭德属何人。
雪晓,元末明初,蓝智,老树依茅屋，寒山对县门。愁云连五岭，积雪在孤村。灯影鸣鸡乱，林光宿鹤翻。关河一万里，岁晏复何言。
恭城县 其二,元末明初,蓝智,薄俗山川异，穷边井邑空。桂林冬少雪，茅屋夜多风。不寐愁闻柝，无家信转蓬。长怀戢奸宄，随处问疲癃。
复古道院,元末明初,蓝智,长怀丹灶诀，远访赤松居。石室多灵草，云林得异书。松风生昼静，竹露下秋初。即此除寒热，清虚故有余。
贺州道中,元末明初,蓝智,茫茫岐路间，尘土损容颜。落业浑疑雨，孤云不在山。残年附书札，尽日望乡关。苦被虚名累，驱驰鬓已斑。
寄题余复婴茅屋,元末明初,蓝智,嘉遁依岩穴，清斋饭蕨薇。花原随水入，茅屋共云归。夜鼎芙蓉火，秋山薜荔衣。沙头双白鸟，知尔久忘机。
春日忆延平旧游寄严汉村,元末明初,蓝智,疏雨溪南寺，青春剑外天。维舟思别日，览镜惜流年。羁旅今何适，微官亦可怜。乾坤一杯酒，出处共茫然。
送别赵子将,元末明初,蓝智,故人川上别，风雨送行舟。岁暮歌黄鹄，江清见白鸥。青云怀楚璧，秋水佩吴钩。看尔飞腾志，周南岂滞留。
宿苏桥驿,元末明初,蓝智,桂岭愁人地，梅花岁暮天。孤云寒雨外，独鸟暝钟前。牢落空双鬓，驱驰又一年。观风愧无补，为客记山川。
晓起,元末明初,蓝智,村白鸡鸣早，山空月落迟。残星窥户牖，积雪冷茅茨。案牍疲王事，关河阻梦思。愁容对尘镜，短发渐成丝。
宿贺州黄家洞瑞岩寺,元末明初,蓝智,怪石分群壑，清溪共几家。衡门散鸡犬，古寺入桑麻。薄宦知无补，浮生信有涯。白鸥蓝涧曲，春水绕桃花。
又宿瑞岩寺,元末明初,蓝智,又宿东山寺，前游四十年。风尘凡几变，衣钵已三传。竹径消残雪，松门隐暮烟。虎溪送客处，尚忆远公禅。
题涂节妇卷,元末明初,蓝智,守节艰难日，遗孤抚育时。山河存信誓，风雨护倾危。遐寿宜重庆，佳名已远知。他年贞淑传，乡国有余师。
癸卯元日试笔,元末明初,蓝智,海国风云气象和，江淮黎庶息干戈。天旋北极星辰近，春入南山雨露多。共喜凤书通紫阙，复闻牲璧祀黄河。野人但愿升平乐，拟续康衢击壤歌。
送欧阳士鄂赴京,元末明初,蓝智,沧溟万里泛楼船，好借南风送上天。望气欲求欧冶剑，济时宜著祖生鞭。朝廷俭德能怀远，将帅论功颇自贤。林下耕锄头已白，愿歌帝力似初年。
送王仲京航海趋京,元末明初,蓝智,楼船万里赴京师，沧海澄清白日迟。龙御九霄开凤阙，鹏飞六月息天池。王褒献颂终持节，贾谊封书在济时。却向五云瞻北极，祇惭孤鹤恋南枝。
答黄彦美总帅,元末明初,蓝智,壮气横飞隘九州，高材一出便封侯。身婴白刃犹坚壁，家散黄金为报仇。禹穴秋风探史记，幔亭凉月共仙舟。管宁老去非忘世，白帽飘飘赋远游。
乙巳春日寄吕海月宣慰董天麒二帅,元末明初,蓝智,五夜春回北斗边，东风江上雨连天。干戈未息龙蛇岁，日月空催犬马年。药石岂能裨世用，山林何待起遗贤。诸公戮力扶王室，独向茅檐理断编。
寄谢王子充翰林,元末明初,蓝智,漳南佐郡半年余，万里归乘驷马车。典诰文章黄阁老，渊源道学白云书。干戈未息呻吟际，礼乐尤观制作初。远愧衡门劳枉驾，自甘放浪狎樵渔。
赠镏彦炳典签从军南剑,元末明初,蓝智,二月山城逢故人，野亭杯酒共情亲。江湖戎马艰难日，风雨啼莺寂寞春。照夜藜光浮蠹简，冲星剑气动龙津。坐陪元帅清南海，应有新诗寄隐沦。
寄镏典签 其一,元末明初,蓝智,武夷山水净无尘，数亩林塘卜筑新。溪上浣花逢杜甫，洞中采药忆刘晨。兰苕翡翠沧波晚，芝草琅玕碧涧春。风雨兼句妨载酒，题诗先寄入山人。
寄镏典签 其二,元末明初,蓝智,东南积翠武夷峰，载酒高歌恨不同。茅竹洞深冲暮雨，芰荷衣老怯秋风。梦回仙掌苍茫外，兴入渔舟浩荡中。病枕岂能陪羽驾，玉箫吹彻海天空。
三月晦日追饯镏典签舟发不及见赋诗代简,元末明初,蓝智,杖藜柳外俟鸣珂，如此青春奈别何。野水孤舟行客远，澹烟疏雨落花多。骅骝已恋将军幕，乌鹊空瞻织女河。最忆城南官酒绿，画堂红烛夜闻歌。
雨中怀李孟和,元末明初,蓝智,热病数日不能起，凉天一蝉徒自悲。无衣但恐霜雪盛，有酒不忧筋力衰。绿苔晚雨荒书屋，黄叶秋风动鬓丝。颇讶故人音问绝，经句不见李陵诗。
舟泊延平怀刘仲祥,元末明初,蓝智,秋日泊船镡津口，城头高阁风泠泠。潜蛟在涧水常黑，疏雨隔溪山正青。何人望气求双剑，处士闭门谈六经。文公精舍倚南郭，一荐芳洲蘋藻馨。
春日怀萧抱灌,元末明初,蓝智,牢落空悲北士心，凄凉犹忆草堂吟。西山夜雨怀人远，南浦春波战血深。紫燕青云多适意，朱弦白雪少知音。干戈满地风尘暗，抱瓮惟堪老汉阴。
暮春奉怀李葛二先生,元末明初,蓝智,广文好客能赊酒，令尹休官尚转蓬。独鹤不归沧海上，双凫犹在白云中。仲舒经术传三策，杜甫文章跨数公。独立晴沙最相忆，落花飞絮满东风。
寄牛牧子,元末明初,蓝智,闻向清溪隐太和，幔亭仙掌翠嵯峨。君臣药就黄芽熟，道德书成紫气多。屡许秋风分枸杞，长怀明月共渔歌。归来检点青囊秘，瑶草春深满涧阿。
寄李谨之,元末明初,蓝智,露下梧桐爽气浮，天低河汉近高楼。西风鼓角凄凉夜，落日山川惨澹秋。尚忆鹿门堪避世，祇惭燕颔未封侯。海波东去三山远，剑气徒劳望斗牛。
游井水原寄刘士元熊孟秉,元末明初,蓝智,连山西来群马奔，下有流水如桃源。故家尚想衣冠盛，乔木徒悲丘垄存。天际断云横翠黛，沙头疏雨送黄昏。庐峰隐者相邻并，松菊萧萧对掩门。
寄陈朝玉,元末明初,蓝智,经年不见陈文学，孤负茅檐浊酒杯。黄叶满窗风雨至，尺书千里雁鸿来。世乱固应为士贱，好怀那得为君开。正思春水扁舟好，拟看扶桑海上回。
舟次北津奉寄李复礼葛元哲二先辈,元末明初,蓝智,清晨行李出西郭，日午泊船当北津。白沙翠竹自成径，紫燕黄莺时近人。五年戎马未休息，九曲樵渔甘隐沦。安得比邻如李葛，狂歌痛饮度青春。
寄张孟方,元末明初,蓝智,屏山乔木翠参天，共爱风流长史贤。古篆龙蛇金作刻，遗经蝌蚪竹为编。慈亲鹤发垂霜柏，道士鹅群戏墨泉。今代法书称赵杜，他年重见笔如椽。
郑居贞别驾归闲未久又以明经赴召因敬题春江别意图为饯,元末明初,蓝智,谷口归来未及耕，春风又送趣装行。应知经术怀匡济，不许山林避姓名。此日仙舟真惜别，何年诗社更寻盟。黄河泰华如重览，满路棠阴旧政声。
送夏志衡检校赴省兼柬仲晦,元末明初,蓝智,风尘一剑静边隅，松菊空山尚隐居。入幕共推毛义檄，专门自守夏侯书。秋高岛屿潮声壮，日落江湖雁影疏。若见吾宗贤检校，为言疏懒寄樵渔。
寄方壶高士,元末明初,蓝智,方壶东望隔沧溟，白发犹传隐者名。五岳云霞开小景，三天符箓注长生。虎龙气合调金鼎，鸾鹤声多送玉笙。为问蓬莱清浅未，麻姑何处候方平。
寄泉峰纯一处士,元末明初,蓝智,白发高居不出村，曾从师老探奇文。捲帘黄叶千峰雨，绕屋灵芝五色云。丹鼎夜寒添石火，牙签日暖换窗芸。幔亭时有仙人过，松下焚香望鹤群。
寄欧阳雪舟高士,元末明初,蓝智,夜戴星辰觐紫微，晓裁云雾作仙衣。共传函谷青牛去，独跨庐山白鹤归。洒笔梅香翻墨沼，捲帘松翠落金徽。隐山茅屋扁舟小，定有高人款竹扉。
武夷道中寄山中道友,元末明初,蓝智,丹山碧水漾清晖，尽日经行径路微。野老筑场收稼早，溪翁举网得鱼肥。青天万里飞云尽，黄叶千峰独鸟归。为报西山彭道士，月明今夜叩柴扉。
题茅山道士张伯雨诗卷,元末明初,蓝智,江东道士张伯雨，灵书曾授大茅君。瑶台鹤梦三清露，玉洞龙文五色云。碧落空歌来幻眇，黄庭梵气结絪缊。武夷别有宾云奏，不共清猿月下闻。
九日西山怀虚白先生,元末明初,蓝智,羽人曾共住丹丘，风雨重来又暮秋。红叶闭门山寺静，白云留客野亭幽。千年海鹤无消息，九日山尊有献酬。日暮鹡鸰飞去急，玉笙何处恨悠悠。
寄程伯莱教授,元末明初,蓝智,广文家在大江东，官冷时时叹转蓬。读易夜分松寺月，鸣琴春度杏坛风。久知杜甫诗徒苦，应笑扬雄赋未工。翰墨交游今绝少，一生襟抱几人同。
寿南山邑长,元末明初,蓝智,三年北阙登黄榜，一日南山卧白云。谁信陶潜贫嗜酒，自知贾谊少能文。山城闻雁惊春早，客舍囊萤坐夜分。九曲桃花今烂漫，扁舟好访武夷君。
雨中喜刘俊民孔克逊相过,元末明初,蓝智,茅檐高卧养微疴，远辱将军并辔过。山色更兼微雨好，莺声偏傍落花多。惭无鸡黍频供给，喜有渔梁共啸歌。孔氏诸孙尤好学，古书蝌蚪近如何。
鍊药斋中喜明远宪使相过,元末明初,蓝智,日长鍊药坐空斋，远荷高情枉骑来。兔捣玄霜天上剂，蚁浮清露掌中杯。春云覆屋丹初熟，暮雨钩帘鹤自回。千岁崆峒未华发，喜瞻南极近三台。
次张云松山行韵,元末明初,蓝智,行上西峰眼界宽，白云红树久盘桓。纫兰自作幽人佩，拾橡还随野老餐。秋尽未苏南国瘴，日斜空觉北风寒。道人卖药归来晚，留宿松轩一榻安。
游天壶道院呈周叔亮佥宪,元末明初,蓝智,偶向武夷寻道士，还如刘阮入天台。渔舟日暮桃花雨，仙馆春深竹叶杯。千岁丹砂龙虎伏，五云箫管凤凰来。酣歌更挹浮丘伯，并坐中天百尺台。
经郭先生平川旧居,元末明初,蓝智,皓首明时秖布衣，孤坟宿草又斜晖。尘埃几杖遗书尽，风雨园林旧业非。九曲月明猿自吊，三山秋晚鹤空归。多情惟有门前水，春色年年上钓矶。
经杜征君故居,元末明初,蓝智,废宅重过忆隐君，闲门秋草漫纷纷。翰林一日承丹诏，文冢千年閟白云。坏壁尘埃封鸟篆，空山风雨失龙文。子孙零落遗书尽，何用清名后代闻。
挽江惟志学佛坐解 其一,元末明初,蓝智,儒者推宗墨者师，何论削发与披缁。词场星斗声名远，心印虚空慧定随。已见藜床安坐逝，长怀莲社失前期。生刍拟向门人哭，大笔谁书有道碑。
挽江惟志学佛坐解 其二,元末明初,蓝智,适世谁知隐者庐，闭门自译化人书。勤修真观宗天竺，倦送才名入石渠。同郡每询为况好，昨朝传得讣音初。衰容未悟无生理，霜木晨星百感余。
滁州赠詹齐之,元末明初,蓝智,君趋京国凡三仕，我向山林滞一生。放逐共为千里客，艰危相倚十年兄。镜中白发年空老，囊里黄金日渐轻。南望乡关心已折，西风树树动秋声。
题廖监河行轴,元末明初,蓝智,王制昔闻书泽禁，圣朝今见设渔官。壮龄膴仕荣新授，鏖战成功带旧瘢。网罟既征田赋减，舟航兼算水程宽。瓜时正及秋风起，一鹗扶摇九万抟。
送卢宪副持节海南,元末明初,蓝智,三年独爱山居好，万里今传使节来。南极风霜清岭海，中天日月照蓬莱。州连铜柱山多瘴，水接朱崖地有雷。从此遐荒重裳衮，文星早晚近三台。
望三山庵雪舟高士,元末明初,蓝智,落日维舟石鼓村，道傍茅屋几家存。云开玉女支机石，雨过金公种橘园。鸡大曾闻升碧落，豺狼欲出傍黄昏。山阴道士遥相忆，乘兴何由一叩门。
寄伯颖元帅,元末明初,蓝智,细柳营新列战艘，刺桐花暖映征袍。风行瀚海鲸波静，云压秋城鸟阵高。泽国微霜催橘柚，管弦清夜送葡萄。风流太守如相问，为说山林已二毛。
书田舍壁,元末明初,蓝智,桑麻晓色连南浦，松桂春阴覆北窗。翠石琅玕分个个，晴沙鸂鶒并双双。桃花浪暖收鱼罟，竹叶香浓倒蚁缸。况有老翁将稚子，居人疑是鹿门庞。
招黄慎之东林宴集,元末明初,蓝智,松门石径扫苍苔，休日题书报客来。对雨特迂高士驾，看山先具野人杯。黄花酒熟从教醉，白发诗成不用催。人事寂寥同调少，百年今日笑颜开。
七月二十八夜同巢翁石父燕集玄都道院中是日雷雨昼晦既夕星月烂然席上有作,元末明初,蓝智,偶与高人宴武夷，天空山水漾晴辉。金盘晓露葡萄酒，玉女秋风薜荔衣。雷起石堂龙未蛰，月生沧海鹤初归。瑶台自有长生箓，莫叹尊前往事非。
小轩得白石玉雪不足喻置之竹泉石间大可人意也因邀云松同赋,元末明初,蓝智,拾得他山玉一团，光华偏映读书轩。乍惊残雪留花砌，久讶明星浸石盆。何处琢来秋水骨，半空吹落白云根。诗癯自拟连城价，不共歌牛月夜村。
挽雪舟炼师 其一,元末明初,蓝智,三年屡报枉柴门，一日俄传起土坟。棺举空衣无弟子，匣藏遗剑有诸孙。鉴湖一曲秋风兴，庾岭千枝夜月魂。化鹤纵归华表上，人民城郭更堪言。
挽雪舟炼师 其二,元末明初,蓝智,城西庵里托空衣，无复扁舟到武夷。壁上梅花空故物，水边茅屋认题诗。骑驴张果游何处，放鹤林逋几时。耆旧凋零交谊少，秋风吹老北山芝。
山居书怀,元末明初,蓝智,卜宅南村久未成，从来堂构在留情。也知燕贺争先集，应笑鸠居拙自营。环堵晚晴思傅筑，岩阿春暖候庞耕。临池更凿观书牖，时得摩挲老眼明。
答陈道原见寄山居诗韵,元末明初,蓝智,少年自许万人雄，肯念林居野兴同。饭颗诗成惭杜子，鹿门老去忆庞公。青山白水宜春月，紫燕黄鹂共晚风。兴发会随田父饮，放歌未觉酒尊空。
题刘正椿桂图,元末明初,蓝智,灵椿丹桂人间少，又说君家报施深。三世传忠书满屋，一门积善杏成林。功名谁似幽人志，廿旨宁违孝子心。野老久无城府迹，披图还欲远相寻。
春日试笔,元末明初,蓝智,隔水黄鹂时一鸣，近人蝴蝶亦多情。孤城暮雨丝丝细，高阁春云片片轻。杜甫自知诗作祟，陶潜深仗酒为名。未传江汉休兵甲，厌听东风鼓角声。
暮春雨中偶成,元末明初,蓝智,干戈扰扰青春暮，云雾纷纷白日迷。千里江淮谁饮马，五更风雨独闻鸡。徒劳剑气冲牛斗，无复星文聚壁奎。九曲桃花春水绿，白鸥还许共清溪。
兵后窥小园,元末明初,蓝智,已无篱落护莓苔，时有邻人共往来。桑柘总因斤斧废，菊花空对草堂开。云横关塞余兵气，水落城池尽劫灰。况是荒郊多白骨，天阴鬼哭转堪哀。
破屋 其一,元末明初,蓝智,坏屋颓垣藤蔓垂，书签药裹乱蛛丝。茅茨又费三年筑，风雨应烦一木支。野老许分林屋住，故人谁寄草堂赀。玄经自笑扬雄苦，门掩寒云有所思。
破屋 其二,元末明初,蓝智,破屋三间不自聊，西风篱落草萧萧。图书满座嗟撩乱，车马何人问寂寥。四壁秋声连蟋蟀，一枝寒雨共鹪鹩。欲知环堵家家乐，愿见兵戈处处销。
夜雨,元末明初,蓝智,稻粱漠漠秋风老，茅屋潇潇夜雨多。一点苏枯今不及，数重漏湿欲如何。百年又迫饥寒际，十口曾因丧乱过。欲往南山访黄绮，云深何处紫芝歌。
题秋山访隐图,元末明初,蓝智,草堂忽有故人寻，野店山桥转石林。渺渺白云行径远，萧萧黄叶闭门深。脱巾自漉床头酒，卖药新修壁上琴。世事匆匆良会少，一宵论尽十年心。
秋宿南山别墅,元末明初,蓝智,南山雨过未成泥，自起携锄种药畦。屏迹免教时论及，虚心真觉物情齐。鱼知涧藻须深入，鸟畏风枝不受栖。明月满窗谁共宿，白云红树老猿啼。
喜南邻携酒,元末明初,蓝智,柴门地僻长苍苔，惭愧比邻数往来。四壁蓬蒿贫士宅，孤村风雨故人杯。书签药裹应成癖，水鸟山花莫漫猜。万事形骸俱拨置，百年怀抱为君开。
春日山居,元末明初,蓝智,少日题诗自笑狂，老怀对酒便相忘。梨花落尽春将晚，燕子飞时日正长。西谷诛茅应更僻，南园种药未全荒。客来莫怪陶然醉，懒看浮云上下忙。
有感,元末明初,蓝智,五十知非六十衰，怀才祇合奋当时。莫将贾谊几年少，自识冯唐值数奇。奔竞渐回廉耻俗，老成早作太平基。白头灭迹空山里，未用长歌觅紫芝。
九日病中,元末明初,蓝智,茅屋黄花共寂寥，病容诗思总无聊。山童夜静分松火，道士天寒送药苗。落木荒陂秋澹澹，鸣鸡空馆雨潇潇。仙家瑶草年年长，弱水蓬莱路更遥。
过巢云故亭,元末明初,蓝智,门前豫章大十围，野桥流水相因依。天晴茅竹数峰出，春暖桃花双燕飞。风高隐几闻伐木，日暮杖藜歌采薇。杜陵旧业无处问，溪上草堂今是非。
元日新春试笔,元末明初,蓝智,西山积雪未全消，又送东风上柳条。凤历颁春元正日，鸡筹报晓大明朝。近闻泰畤仍遵汉，远忆华封祇颂尧。柏酒一杯谁共醉，弟兄相对老渔樵。
蓝原道中,元末明初,蓝智,青山西上是蓝田，野草残花共怆然。春日园林非旧主，夕阳丘陇有新阡。百年乔木今犹在，先代遗书许共传。欲向空林荐蘋藻，断碑无字卧寒烟。
九日建安开元寺登高得微字韵,元末明初,蓝智,古木寒溪入翠微，西风九日扣禅扉。金银宫阙生秋草，锦绣山河下夕晖。陆羽泉荒龙已去，吕蒙祠古鸟空归。诸公且尽登临兴，莫叹尊前往事非。
题道山亭,元末明初,蓝智,江国凉风白雁初，道山秋色野亭虚。天连海水蓬莱近，霜落汀洲橘柚疏。北望每怀王粲赋，南游空上贾生书。四郊但愿休戎马，独客何妨老钓鱼。
同程芳远游东林寺,元末明初,蓝智,东冈石上松林青，偶与白云来此行。老僧下榻雨花散，古寺闭门秋草生。八月风高万籁急，双溪日落千山明。归去桥西一回首，重林杳缈隔钟声。
游东林寺,元末明初,蓝智,隔溪兰若有云住，背郭草堂无酒赊。秋色琅玕亭外竹，天香薝卜坐中花。千年龙象当山殿，八月鲈鱼上钓槎。一二老僧皆旧识，松根敲火试春茶。
送京学危提举奉旨代祀文公祠墓加封齐国公,元末明初,蓝智,圣主崇文礼大贤，儒臣持节过林泉。太公旧履山河在，宣父遗经日月悬。玉瓒晓分仙掌露，石门晴散御炉烟。清朝盛典于今见，勒石名山颂万年。
谢贾参政荐儒职,元末明初,蓝智,内府黄金铸虎符，彤廷湛露锡宫壶。诗书礼乐三军帅，天地风云八阵图。盖世才名称耿贾，经邦事业佐唐虞。鹰扬更待驱群盗，鹗荐何烦记腐儒。
吴山怀古,元末明初,蓝智,南渡山川王气消，西风松柏认前朝。紫宸无复千官宴，沧海空余半夜潮。龙去蓬莱曾驻辇，凤归寥廓不闻箫。上方楼阁依稀在，暮雨疏钟送寂寥。
姑苏怀古,元末明初,蓝智,故国城池岂阖庐，西风台榭尚姑苏。歌催越女酣春宴，兵散吴江失伯图。辇路草生空走鹿，女墙月落更啼乌。可怜犹自矜红粉，十里荷花绕太湖。
凤凰台,元末明初,蓝智,金陵晓日望层台，双阙嵯峨宝殿开。六代江山龙虎踞，千年城郭凤凰来。瑶池夜月吹箫下，玉树秋风步辇回。白鹭三山何足赋，明时空想谪仙才。
待诏奉天门下,元末明初,蓝智,凤凰台枕御河流，阊阖风生禁树秋。日转东华临万国，星环北极会中洲。鹄袍并列趋金殿，雉扇齐开过玉楼。忝后儒臣陪顾问，愿陈谠议赞皇猷。
八月十三日早上御奉天门选注儒士是日膺广西之命,元末明初,蓝智,金门诏下选英髦，侧席深知圣主劳。奎壁图书云汉近，蓬莱宫殿日华高。黄麻晓露濡宸翰，玉节秋风照海涛。自顾草茅承圣泽，愧无赋颂拟王褒。
题舜庙,元末明初,蓝智,虞帝传闻葬九疑，苍梧远在桂江湄。空山黼黻瞻龙御，落日箫韶想凤仪。墓木曾经巡狩地，风云谁见陟方时。空遗二女潇湘曲，明月沧波万里思。
湘山寺飞来石,元末明初,蓝智,片石罗浮裂断崖，飞空遥镇梵王台。千年虎豹疑星陨，五夜蛟龙共雨来。锡响空山云雾合，杯浮沧海浪波开。至今老衲翻经处，点点天花护碧苔。
题老君洞,元末明初,蓝智,老君洞前瑶草春，桃花吹雨红纷纷。千年白发化黄石，半夜玉箫来紫云。琼林鸾鹤朝梵气，丹井蛟龙护隐文。欲向峰头扫明月，流霞招得武夷君。
夜泊武昌城下,元末明初,蓝智,苍山斜枕汉江流，自古东南重上游。巫峡秋声连戍角，洞庭月色在渔舟。白云黄鹤悠悠思，落木啼乌渺渺愁。独夜悲歌形胜地，灯前呼酒看吴钩。
寄张茂叔,元末明初,蓝智,黄冈处士旧知名，似尔文章老更成。芸简蠹鱼当夜永，兰苕翡翠共秋清。沧江有酒延渔父，白发无人荐马卿。春宴蓬莱消息近，斗南时有剑光横。
昭泽雨中作寄同志,元末明初,蓝智,天涯留滞孤舟日，云壑号呼万木风。江上雨声春作雪，斗间剑气夜成虹。乾坤浩荡看千古，岭海澄清倚数公。明日蓬莱望云气，朝阳鸣凤在梧桐。
寄张云松,元末明初,蓝智,白发林居思不群，丹砂分得武夷君。梅边玩易千山雪，松下篝灯一榻云。红叶临池工鸟篆，青萍在匣秘龙文。草堂回首惭逋客，猿鹤秋声处处闻。
寄衡山李仲卿,元末明初,蓝智,谪仙归去卧松巢，江上飞花送锦袍。细写山川成史记，更吟兰杜入离骚。洞庭万里秋风落，衡岳千峰夜月高。欲托瑶琴寄相忆，海天清露鹤鸣皋。
八月九日巴河阻风答孟原佥宪,元末明初,蓝智,江湖万里喜同游，漫向巴河滞客舟。茆屋谁家还白酒，菊花明日又黄州。故园风雨生秋梦，上国云山入暮愁。赖有故人相慰藉，灯前谈笑亦风流。
九日黄州作并怀建上二友,元末明初,蓝智,黄州九日系扁舟，何处登高散客愁。萸菊漫怀荆楚客，风烟犹阻洞庭秋。飘萧短发欺乌帽，烂漫清尊对白鸥。独念故人沧海上，去年今夕记同游。
倪仲岂编修陈景忠教授有约不至以诗寄之,元末明初,蓝智,汉阳教授文章古，翰院编修诗句清。二公高卧同客况，一日不来孤我情。东风绕屋百草绿，细雨捲帘双燕鸣。如此风光宜一醉，典衣那得酒同倾。
入古县望群峰作,元末明初,蓝智,群峰玉立并青霄，绝壑悬崖径路遥。金殿笋班趋晓仗，海门龙角涌春潮。赤城霞气中天起，仙掌晴岚近日飘。似有清风随宪节，蛮烟瘴雨一时消。
答仲祥见贻之作,元末明初,蓝智,平生识君殊恨晚，老去才名谁复过。窗前柿叶书汉隶，江上竹枝闻楚歌。渔舟细雨白鸥静，药圃暖云瑶草多。尊酒相逢又相别，山青水碧奈愁何。
正月二日答诸公见赠之作,元末明初,蓝智,雨余草色映江沙，又见新年换物华。万里东风怀棣萼，一杯香露醉桃花。丹崖旧种神仙药，碧海虚随奉使槎。自愧题诗劳弱翰，故人相对在天涯。
岩居雨中答黄仲言,元末明初,蓝智,茅斋喜与故人连，草泽愁闻羽檄传。五月烟尘迷道路，九天雷雨洗山川。思家梦绕西湖外，恋阙心驰北斗边。赖有清樽酬暇日，莫因黄发感流年。
送野士弘状元扶侍还京,元末明初,蓝智,曾叩中天虎豹关，遥瞻华盖觐天颜。春风綵笔金銮殿，晓日宫花玉笋班。兵甲十年为客久，楼船五月侍亲还。明年骢马来南国，肯访茆茨过此山。
金州上湘原作寄张观复李子上,元末明初,蓝智,乔木苍苍覆古城，人家鸡犬似升平。清湘一水涵秋色，黄叶千峰送晚晴。地接东溟瞻日近，天空南斗觉星明。轺车奉诏观风俗，石壁题诗纪政成。
麻原归隐图为程伯崇提学赋,元末明初,蓝智,清名奕世荷君恩，白发他乡卧掩门。故国江山愁杜宇，孤村风雨忆麻原。红泉酿酒分松液，翠石题诗杂藓痕。归去茅斋第三谷，玉田清露长兰荪。
龚士显招饮云有归意偶成一律寄谢并呈庭实掾史,元末明初,蓝智,满城明月灯火市，绕屋东风桃杏花。青眼故人同把酒，白云远路正思家。防身自倚双龙剑，渡海须乘八月槎。幕下如君年最少，岂容频问邵平瓜。
鹤田先生寿日客中有诗寄贺,元末明初,蓝智,绿发朱颜七十身，飘飘海鹤出风尘。苍厓松柏冰霜晚，深谷芝兰雨露春。北斗文章韩愈老，西京儒术仲舒醇。晨星正为斯文寿，蚤晚非熊载渭滨。
寄刘仲祥山长,元末明初,蓝智,南州谁识少微星，白发山中煮茯苓。春草闭门神助句，天花绕坐佛谈经。苍龙剑气时时黑，太乙藜光夜夜青。十载相思不相见，西风鸿鹄故冥冥。
挽卢宪副卒于海北,元末明初,蓝智,绣衣万里按炎荒，白发中宵陨瘴乡。梦断玉楼江月冷，魂飞铜柱海天长。楼船岁晚迎归榇，松桂春阴闭野堂。欲向沧浪歌楚些，山空猿鹤易悲伤。
闻张志道学士旅榇自安南回,元末明初,蓝智,两朝翰苑擅挥毫，白发萧萧撰述劳。使出海南金印重，文成天上玉楼高。孤舟恨别三春草，落月归魂万里涛。欲托漓江将絮酒，幽兰丛桂赋离骚。
到梧州知子启佥事已先上平乐寄此,元末明初,蓝智,吹笙曾约共蓬壶，兴尽山阴返擢孤。夜月自怜乌绕树，朝阳空想凤鸣梧。虹光图画应难见，河汉星楂未易呼。迟日清江牵百丈，绿樽虽好不同酤。
梧州归至龙门驿寄诸同志,元末明初,蓝智,江转龙门一擢轻，归心不为杜鹃声。斜风细雨催离别，剩水残山管送迎。但使百蛮称镇静，久知四海望澄清。碧云日暮苍梧远，不尽怀人渺渺情。
寄贾枢密,元末明初,蓝智,东南独立倚安危，十月山城战胜时。八阵龙蛇随部曲，四郊狐鼠避旌旗。关中父老留萧相，江左衣冠望汉仪。夜雪早陈平蔡策，天河重赋洗兵诗。
封阳驿,元末明初,蓝智,官船早发渡头沙，回首东风日又斜。千里云山横桂岭，一江春水涨桃花。荒村鸡犬临欹岸，细雨凫鹥傍钓楂。南望苍梧烟树晚，凤韶何处吊重华。
寄赠毛包二山人,元末明初,蓝智,仙踪久閟白云深，试考图经下马寻。开穴不知凡几代，买山犹自说千金。秋风筑垄增新土，春雨栽松接远林。惭愧比邻烦二老，长年培护绿成阴。
五夫新阡图,元末明初,蓝智,画图山色远苍苍，中有先茔百世藏。一径白云留下马，数峰晴雪对眠羊。芝兰满地香初远，松柏参天节更长。自愧殊乡淹薄禄，新阡谁与表泷冈。
怀川道中,元末明初,蓝智,茆屋松林度野桥，看山不惜马蹄遥。暖风迟日新春好，青草黄茅旧瘴消。郡邑正须除吏弊，闾阎还待采民谣。纤埃岂足裨山岳，要使蛮荒识圣朝。
江上怀二兄,元末明初,蓝智,万里驰驱荷圣恩，草堂回首愧诸昆。松楸落日怀新垄，桑苧秋风隔故园。鸿宝漫传丹灶术，玄经空负子云言。岁寒倘遂归田兴，三径犹堪托子孙。
汉江晚望有怀蓝山伯兄,元末明初,蓝智,扁舟九月溯沧波，漂泊其如感慨何。木落江淮秋色老，山连巴蜀暮云多。草堂猿鹤关乡梦，泽国鱼龙入棹歌。白发诸兄强健在，采薇空愧首阳阿。
答蓝山兄,元末明初,蓝智,寄来诗句清如水，思向山中拜老庞。总为玄经生白发，久知丹诀出清江。秋风茆屋芝三秀，春雨蓝田玉一双。也欲论文重载酒，何时剪烛共西窗。
怀西山草堂奉柬山中二兄,元末明初,蓝智,昔年采药问长生，野鹤孤云入幔亭。夜雪梅花虚室白，秋风竹简古书青。祇今远道生华发，何处空山长茯苓。喜有蓝田双璧在，每从南极望春星。
天河,元末明初,蓝智,牛渚秋高木叶飘，西风不待鹊成桥。玉楼云雾千峰合，银汉星辰一水遥。绿竹人家团小市，黄茆村峒杂群猺。南游虚忝观风使，永夜乘楂溯寂寥。
中秋有怀,元末明初,蓝智,十年不到天游上，五夜长歌月影中。玉宇有时餐沆瀣，金丹无术住崆峒。海波滉瀁三山日，鹤背飘萧万里风。忽忆旧游如梦寐，诗成题寄紫芝翁。
七夕乘月下怀远江作,元末明初,蓝智,清风碧树转千峰，疏雨残云净晚空。银汉楂回乌鹊月，石门帆送鲤鱼风。一时诗兴来天外，半夜秋声起梦中。绝似黄州游赤壁，翩翩孤鹤渡辽东。
寄余员外从善,元末明初,蓝智,袅袅秋风江水波，碧云千里奈愁何。空山落叶黄昏雨，深谷幽人白石歌。举目渐惊豪杰少，论心偏恨别离多。官船不得闽清便，采采金花满涧阿。
吕仙亭,元末明初,蓝智,洞庭万里连沧海，石室千年隐翠微。华表月明笙鹤下，苍梧云湿剑龙归。南城老树名空在，枕上黄粱梦已非。倦客远寻勾漏洞，丹砂未就与心违。
题对海楼图,元末明初,蓝智,万里沧溟万里天，高楼一望思茫然。秋风麟凤通三岛，春雨鱼龙混百川。每对苍茫初浴日，几看清浅又成田。飞鸿点点云帆小，犹似童儿采药船。
余家草堂前手植丛竹已生二笋别来三载今想成林矣客中感物而作,元末明初,蓝智,丛竹新移涧水西，喜添双笋迸阶泥。春云绕屋苍龙起，夜月临轩翠凤栖。石上琅玕当并长，壁间蝌蚪待重题。他年五柳归来好，三径清风独杖藜。
桂林官舍奉寄云壑山人,元末明初,蓝智,十年采药住林丘，一入京华觐冕旒。遂别山中猿鹤侣，漫看天上凤麟游。白云远望潇潇雨，黄叶空山澹澹秋。为觅方壶东海上，许图茆屋近沧洲。
过云洞岭宿暮村田家,元末明初,蓝智,马度危峰雪未乾，鸦鸣荒馆日初残。少陵自爱羌村好，太白空歌蜀道难。万里敢辞王事苦，一杯聊放客怀宽。梅花相伴天涯远，月色江声对倚栏。
暮春江上看白发,元末明初,蓝智,啼鹃江上落花初，倦客春深白发疏。每叹乘桴怀凤鸟，独惭把钓掣鲸鱼。孤舟风雨三更梦，一羽云霄万里书。何日山阴寻贺老，清溪归觅旧田庐。
三月晦日江上作,元末明初,蓝智,杜鹃声里瘴云低，江上轻寒透敝衣。九十春光今日过，三千客路几时归。桐花门巷空残雨，燕子楼台又落晖。海内交游俱白发，相思莫遣信音稀。
阳朔江上,元末明初,蓝智,东出桂林三百里，江水江花总胜游。石崖倒影紫玛瑙，野鸟对鸣黄栗留。山中茆屋有谁住，松下茯苓应可求。勾漏洞南瑶草碧，欲凭老鹤问丹丘。
出南宁留别子启佥宪杨经历,元末明初,蓝智,沙头远下拥鸣珂，雪尽沧江生绿波。碧桃细雨春寒重，黄鸟东风恨别多。万里驱驰心自赤，十年忧患鬓先皤。请看天际衔芦雁，犹解冥冥避网罗。
桂林病中作,元末明初,蓝智,卧病十日不出门，落叶萧索如荒村。僮倦昼眠芳树下，马饥时啮秋蔬根。每愁地偏药饵少，更畏雨多井水浑。桂林南洞有丹诀，杖策拟从方士论。
山中,元末明初,蓝智,舍南水落沙成堑，北笋山高鸟自鸣。幸有樽罍供晚酌，不愁风雨阻春晴。
风雨 其一,元末明初,蓝智,骤雨连旬苦未休，飘风数日又何求。山中茅屋频摇撼，疑是浮家海上舟。
风雨 其二,元末明初,蓝智,溪岸沙崩损药园，山田石裂涌泉源。平生数亩耕桑计，风雨无情欲并吞。
风雨驴上三首 其一,元末明初,蓝智,风雨南山跨蹇驴，清溪走访野人居。林花未落须沽酒，春水初生好钓鱼。
风雨驴上三首 其二,元末明初,蓝智,处处江湖行路难，东风鼓角满云端。蹇驴破帽青山下，翠木苍藤暮雨寒。
风雨驴上三首 其三,元末明初,蓝智,山云故作今朝雨，湖水新添昨夜痕。细草幽花俱有意，青山相对已忘言。
山中时景四首 其一,元末明初,蓝智,层层金碧倚岩阿，花径春浓有客过。行到野桥观石瀑，始知人世挽天河。
山中时景四首 其二,元末明初,蓝智,野亭分坐纳微凉，绿树青阴昼景长。不有山林深更僻，人间无处避骄阳。
山中时景四首 其三,元末明初,蓝智,强与登高行路难，溪桥危坐对秋山。白云红树添诗兴，月上长空忘却还。
山中时景四首 其四,元末明初,蓝智,独钓寒江雪满蓑，数峰相映玉嵯峨。闭门谁念山中客，自比袁安懒更多。
姑苏河上作,元末明初,蓝智,杨柳青青河水浑，野桥茅店水边村。官船三日姑苏道，处处青山似故园。
丹阳县道中,元末明初,蓝智,丹阳郭外山无数，茅屋松林下夕阳。绝似武夷秋雨后，野桥流水稻花香。
江上夜作,元末明初,蓝智,晚风吹雪散晴云，移棹沧江入白蘋。梦觉不知天在水，却疑楂影上星辰。
溪上,元末明初,蓝智,青裙妇女采茶苦，白发老人烧笋甘。松寺雨晴宜晚步，杏花风暖重春酣。
旅邸偶成,元末明初,蓝智,今日雨晴双燕归，野桥茅屋又斜晖。便须买酒酹春色，莫放桃花树树飞。
暮春怀李孟和,元末明初,蓝智,春雨霏霏映茅屋，空庭无人芳草绿。相思何故不成眠，一夜南风笋成竹。
春日试笔四首 其一,元末明初,蓝智,四海车书已混同，万年历数帝王功。山川草木知多少，总在风云雨露中。
春日试笔四首 其二,元末明初,蓝智,曾瞻日月御阶明，岂有风霜岭徼清。只好南山对春雨，老农击壤颂升平。
春日试笔四首 其三,元末明初,蓝智,偶从江海踏星楂，万里逢春正忆家。唯有君恩深似雨，东风草色满天涯。
春日试笔四首 其四,元末明初,蓝智,又看庭草换年华，最忆痴儿未到家。白发倚门望春信，好风开遍杏桃花。
癸丑元夕柳州见梅忆泽儿,元末明初,蓝智,忽见繁花乱客愁，东风寂寞古龙州。故园稚子无消息，坐对寒江月满楼。
江上晚景,元末明初,蓝智,疏雨残云共晚风，长髯乌帽独掀蓬。江山绝似元晖画，浦树沙禽惨澹中。
雨中上龙门江,元末明初,蓝智,沙头新水绿无痕，茆屋孤烟已近村。岭海三年心力倦，卧听春雨上龙门。
元日贺州公馆,元末明初,蓝智,雪消公馆日迟迟，绿树微风动鬓丝。山鸟下庭人吏散，独看幽草立多时。
戏题临贺公馆双柏,元末明初,蓝智,空庭老树并苍苍，密叶曾经使者霜。南国久无王化及，好留春色比甘棠。
感旧,元末明初,蓝智,荒林茅屋绝炊烟，秋草当门尽废田。野老无牛无子息，里胥犹索赡军钱。
忆故园丛竹,元末明初,蓝智,旧栽丛竹荫衡门，想见春风长子孙。书阁无人裁蠹简，清池科斗共黄昏。
忆橘树,元末明初,蓝智,橘树新移近草堂，开轩时爱午阴凉。春来应是花如雪，吹落苏耽井水香。
江上看晚山忆方壶高士,元末明初,蓝智,秋树连云日色残，晚风初定绿波闲。方壶老去空能画，不见长江雨后山。
怀山中,元末明初,蓝智,久别山中鸾鹤群，清斋自礼武夷君。沧江明月扁舟后，浑似松窗卧白云。
题李息斋墨竹,元末明初,蓝智,萧萧晴影动秋风，春老湘江碧玉丛。夜半酒醒吹短笛，起看栖凤月明中。
题温日观蒲萄 其一,元末明初,蓝智,数藤马乳秋风晚，一架骊珠夜月明。忆作草堂看画日，惠连诗句独先成。
题温日观蒲萄 其二,元末明初,蓝智,开士名流温日观，最能泼墨作蒲萄。君家此本何年物，仿佛前人笔格高。
蜀江雨霁图,元末明初,蓝智,瞿唐雨霁起春澜，空翠楼台杳蔼间。万里桥西花似锦，暮云依旧隔巫山。
题湖山秋意图,元末明初,蓝智,白水青山澹澹秋，晚凉同醉木兰舟。西风无限江南意，杨柳芙蓉不解秋。
题秋江云树图 其一,元末明初,蓝智,草阁柴扉入翠微，碧云红树晚依依。美人何事秋江上，采得芙蓉未肯归。
题秋江云树图 其二,元末明初,蓝智,老树晴云半有无，雨余秋色满江湖。扁舟也欲投簪去，何处青山似画图。
题郑御史竹木图,元末明初,蓝智,郑公胸次贮冰壶，爱写疏篁古木图。携入洞天人不识，借看唯有列仙癯。
题古木苍藤图,元末明初,蓝智,风云气质雪霜踪，独立空山惨淡中。惭愧藤萝争附托，年年春色换青红。
题篁棘幽禽图,元末明初,蓝智,春山啼鸟杂花香，丛棘修筠各自芳。何似梧桐西掖树，千年鸣凤向朝阳。
桂林见梅 其一,元末明初,蓝智,岭南两度见梅开，远客空惊白发催。忽忆繁花蓝涧曲，好山无数梦中来。
桂林见梅 其二,元末明初,蓝智,忽见罗浮万鹤群，水边林下玉缤纷。岭南自古无霜雪，喜有寒香压瘴云。
桂林见梅 其三,元末明初,蓝智,冷蕊疏花自不禁，长松脩竹共萧森。高标迥立风霜表，始见平生铁石心。
桂林见梅 其四,元末明初,蓝智,曾记寒窗为写真，东风綵笔自生春。江南万点花如雪，落月空梁梦古人。
桂林见梅 其五,元末明初,蓝智,清池老树落花稀，雪满仙岩独鹤归。十二楼台天似水，空香散作白云飞。
题魏宰扇面小景,元末明初,蓝智,山上层层僧舍，树间短短茅檐。他日官闲无事，杖藜添个陶潜。
赠张尚书四十韵,元末明初,蓝智,皇华天子使，文彩尚书郎。麟趾西河瑞，龙光北斗傍。二星占分野，十月报开洋。海雾清三岛，天威靖八荒。浮楂迎博望，决策用张良。必见金陵复，俱瞻玉节光。自天持凤诏，灵雨护龙骧。当宁劳宵旰，安边仗纪纲。江淮遗草莽，郡邑尚豺狼。汉代黄巾乱，公孙白马狂。朝廷征李泌，将帅得汾阳。秦巩销烽燧，青徐入稻粱。江平天失堑，海阔地无疆。破竹声相应，投鞭势莫当。釜鱼犹假息，穴兔且深藏。尚肆凭陵恶，须期杀伐张。大军兼水陆，小丑负城隍。逆境多流血，凶徒尚裹疮。弄兵怜渤海，焚玉惜昆岗。自古称怀远，由来戒杀伤。帝心惟恻隐，兵势敢披猖。冠盖通南极，丝纶下朔方。投戈荣锡爵，捲甲付银章。舜德三苗服，周询六辔扬。七闽开道路，九曲引舟航。仙馆烟霞晚，精庐树木凉。腐儒叨泛爱，清论耿难忘。惨淡干戈地，萧条翰墨场。扬雄词赋苦，潘岳鬓毛苍。壮志甘沦落，幽怀倍激昂。中兴期汉武，小雅美宣王。图画云台峻，讴歌海宇康。黄金收騕袅，紫气识干将。畎亩身何用，江湖兴自长。避人从白帽，方士与青囊。葵藿终倾日，松筠久傲霜。谬蒙三握发，愁缓九回肠。不待除蜂蚁，唯应致凤凰。牛歌伤白石，渔父爱沧浪。我亦依耕钓，君还佐庙堂。
题江山小影屏风,元末明初,蓝智,幕府青春好，中郎画笔精。水疑沧海阔，山似武夷清。玉气通玄圃，霞标散赤城。桃源深处入，松籁静中生。浦绿思捐佩，江清拟濯缨。鸥边分野艇，鹤下辨柴荆。树色依屏浅，薇香点墨轻。忽看茆屋趣，好听采樵声。拄笏迎朝爽，钩帘对晚晴。径无豺虎迹，庭有凤凰鸣。回首蓝田隔，何时草阁成。江湖犹在眼，丘壑正含情。
过巢云故亭,元末明初,蓝智,故老投簪日，林园接武夷。贫甘诗酒乐，病耻国家危。惨淡群龙斗，苍茫九鼎移。新愁冲雨雪，旧梦隔茆茨。苔涩弹棋石，荷枮洗墨池。空堂宾客散，长路死生疑。竹冷题诗处，山空堕泪时。凄凉亭上月，徒起九原悲。
石镜,元末明初,蓝智,明韫浯溪上，高悬洞府阴。润疑磨碧玉，坚想铸黄金。日月流光彩，山川入照临。龙精腾变化，虎穴露嵚崟。朗鉴天文丽，虚涵地脉深。须髯窥老狖，毛羽认栖禽。玉女曾遥对，湘君费远寻。菱开朝炯炯，凤去夜沉沉。苔藓那能蚀，尘埃莫漫侵。千秋如献录，万里烛丹心。
湘阴舜妃庙,元末明初,蓝智,虞帝南巡日，英皇北望时。翠华春不返，碧草暮相思。万里重湖水，空山二女祠。沉珠真自惜，埋玉竟谁知。斑竹留双泪，苍梧隔九疑。天涯龙驭远，镜里凤情悲。巫雨凄残梦，湘云蔼暝姿。渚芳迎杂佩，波影动灵旗。惨淡思韶舞，凄凉咏楚辞。空余清夜瑟，幽怨托哀丝。
湘江舟中赋红叶寄友人,元末明初,蓝智,巫峡清霜下，湘潭落照中。秋容生野桕，寒色带江枫。摇落年华暮，萧疏野望同。帜疑张赵壁，绮类结隋宫。乱落浑如雨，微飘不待风。鹤惊仙顶化，鸡讶斗冠空。宫袂霞绡剪，天坛绛节通。渚莲晴堕片，阶药昼翻丛。畬树延残火，川波饮断虹。林疏分一二，浦极眩西东。朱鸟连星灿，赪虬驭日雄。锦机侵湿雾，荔颗耀晴烘。云白看偏好，厓青点更工。煌煌丹伏鼎，赫赫剑腾丰。寺冷堆僧砌，汀昏映钓篷。巢边惊宿鹊，塞外伴归鸿。颜赭宁怀愧，心丹欲效忠。飘零同泛梗，浩荡逐飞蓬。闭户书应遍，临阶扫未穷。美人秋水外，不用怨题红。
夜坐次高季迪,元末明初,徐贲,夜灯耿耿风帷低，雨叶似秋寒更凄。城远击柝惨难齐，抱中幼子悄悲啼。不知情思向谁是，独坐空房忆故妻。
题镏生柳庄,元末明初,徐贲,碧山绿水转逶迤，君家住处宛适宜。春风绕屋杨柳树，为君争发艳阳时。艳阳时节风光早，万叶千丝向人好。何如遗恨武昌门，难同送别长安道。拂烟照水更多情，枝间百啭有啼莺。娇倾赵女筵前舞，思入燕姬笛里声。白花撩乱波摇荡，密影芳阴自来往。坐邀钓侣把长竿，行倩菱童棹孤榜。记取前时亲手栽，丝丝叶叶费春裁。愿得傍人莫轻折，岁岁年年春自来。
赠巾工李澹斋,元末明初,徐贲,十年奔走风尘里，短发翛翛被双耳。百回栉沐向朝阳，千度爬搔照秋水。岁华冉冉逼我来，相对虽悲亦还喜。翻思离乱眼中人，如此头颅能有几。乃知鬓丝增老丑，逢人自觉吾形滓。吾闻李翁解作巾，百钱买裹聊复尔。旧藏白氎不易得，古制平头差可拟。临风见影颇自整，只有羁人脱蓬累。李翁李翁遗世者，萧然一屋吴兴市。全家但食卖巾钱，能以此技代耘耔。我因作诗贻李翁，愿翁子孙守翁技。我今亦是织屦人，同与徜徉没余齿。
题葛仙翁移家图,元末明初,徐贲,典午中衰乱人纪，诸藩搆隙兵戈里。江左名贤各有图，先生抱朴征不起。先生好学得异书，九丹妙得玄中理。紫髯绿发丰姿秀，萧然自是烟霞士。当时入洛不论功，荣利弃之如敝屣。求丹愿作勾漏令，便挈全家度交趾。南行适逢邓广州，一留罗浮遂终此。坛上时看药灶光，井中犹是丹砂水。暂将劲翮戢鹪鴳，蹑景追风岂能已。先生丹成骨已仙，独见文章在青史。龙眠居士真好奇，貌作新图宛相似。先生自骑黄鹿行，僮仆提携子侄倚。药瓢茶磨家具足，前驱牛骡后厖豕。乃知粉墨幻人化，干淡点缀无不美。今日玉堂雪初霁，展卷令我心神喜。特为题诗继后尘，再拜高风仰千祀。
题明皇夜游图,元末明初,徐贲,花萼楼前烟漠漠，君王睡重无人觉。别宫漏点恋寒宵，闲却梨园太平乐。云龙十二秋扶摇，青藜化作黄金桥。翡翠门屏桂枝影，素娥羽带香风飘。优童共记霓裳舞，归来换尽人间谱。梧桐击碎教妖环，蜀山梦战渔阳鼓。
月轩,元末明初,徐贲,蟾蜍飞去老不死，清光夜涌沧波起。桂花露湿泣古香，广寒一色铺秋水。洞房深开云母屏，梦骑白凤游青冥。冰轮碾碎山河影，姮娥含羞舞不整。窃得灵丹玉兔愁，归卧芙蓉碧烟冷。
翠竹黄花二仕女图 其一,元末明初,徐贲,萝屋绵烟敛微夕，锦瑟罢弹机罢织。寒浓翠薄妒蝉衫，竹色摇风竞疏碧。凤声天远谁能闻，绿蛾黛影愁不分。楚山九点昨宵梦，泪花染尽潇湘云。
翠竹黄花二仕女图 其二,元末明初,徐贲,翠衫轻薄裁新蝉，琅玕献碧争秋妍。愁萦翠黛向谁是，望中九点芙蓉烟。泪簇霜痕紫云浅，晓色初凝寒意软。卖珠小婢未还家，倚风独看黄菊花。
西山爽气楼,元末明初,徐贲,钱塘西湖吾旧游，每游只为湖山留。欲将胜槩入登览，泉石琐琐何烦求。古来英雄远莫见，往事寂寞谁复收。知君平生好奇观，结楼却在西湖头。山南山北竞萧爽，四时佳气常如秋。平波直与天上下，众峰不共云沉浮。此邦富庶甲西浙，湖山宴赏无时休。纷纷尽日逐歌舞，安知中有万古愁。丈夫不作少年事，与君买醉登兹楼。
十二月廿一日寻梅到西坞留题山家,元末明初,徐贲,昨日看泉到山北，石路巉岩苦攀陟。寻源未穷力已疲，百步无多几停息。今朝寻梅到西坞，野旷霜晴好风日。两株却傍山家开，柴门蓊菀连丛棘。老樵出迎颇解事，扫石坐我吟其侧。疏花冷蕊自逞妍，不放寒香洗胸臆。何郎久没杜陵老，好句独有林逋得。花虽无情弗与较，嗟我怀抱花宁识。明当携酒此问春，东风应念重来客。
吕山人将来游蜀山因赋诗以要之,元末明初,徐贲,草堂窈窕乱山空，流云啼鸟路西东。薜萝烟杳青林入，芰荷雨满碧溪通。秾花芳月时时有，花月金樽长汎酒。蜀山苕水近相连，南风荡漾木兰船。闲陪钩侣芦洲外，屡觅樵童松障前。樵童钓侣行相识，吴语蛮歌自朝夕。梦魂不解齐门竿，怀抱都随谢家屐。山中风景独君知，结邻谁肯作幽期。淮南桂树秋摇落，更为重吟招隐诗。
鹊轩为王孝子作,元末明初,徐贲,金华山人王孝子，自来生长金华里。阿母初生孝子时，鸣鹊飞来树头止。子生日长母日健，每听鹊声心辄喜。鹊声在树母在堂，孝子晨昏具甘旨。愿言阿母享遐龄，鹊声喳喳长在耳。阿母生子愿子贤，今子作官东海涘。一朝母逝鹊不来，回首家乡隔山水。鹊不来兮其奈何，母子恩情那得已。天高地深恨无托，作轩名鹊良有以。我亦飘零未归客，父母早殁失怙恃。十年空守骨肉函，有泪不入黄泉底。故山非无一抔土，长路风尘阻戎垒。闻君孝行未识君，为记诗章持送似。
送主簿王仪中之华亭,元末明初,徐贲,山风吹霜溪叶老，鼓笳欲断天未晓。行人出门鸡乱啼，北斗倒悬月在西。我停露车客驻马，荒烟潇潇暗平野。一杯浊酒且须倾，九月垂杨不堪把。歌声感激弦声繁，座上醉人争笑喧。相逢相别皆草草，心事纷纷向谁道。
送许监事北游,元末明初,徐贲,杨叶差差花簇簇，离筵小宴春江曲。金壶酒气暖融香，莺簧初起鹍弦续。弦声未停君欲行，晴烟濛羃摇双旌。平原细草尘不动，马蹄声软朱轮轻。回飙吹断东西陌，蝶骇蜂愁日含夕。归来醉卧玉堂春，梦里云飞苧山碧。
中秋夜淮河舟中看月怀张羽,元末明初,徐贲,长淮浪平风暂息，万里云消楚天碧。东方月出海门宽，浩浩清河黯无色。楼船伐鼓顺下流，今夕何夕当中秋。金绳转影素华满，卸帆且作须臾留。夜深人家市声静，我独高吟众船听。思夺梁园席上才，气压南楼座中兴。百年此夜不多好，人世浮云何足道。虽有乡心自感伤，能无樽酒相倾倒。人间清景不可并，杯当暂辍歌亦停。翻思年年看月伴，如今落落如晨星。此怀此念谁能识，苕水东头静居客。为渠写作看月诗，西方拟附南飞翼。
皆山楼,元末明初,徐贲,昔闻仙人好楼居，君来偶作楼居主。轩窗虚明不受尘，独有青山作环堵。五湖风景供朝夕，万壑烟云自晴雨。残冈断陇走百折，凭高一望无遗睹。嗟余零落当壮年，每到登临即怀土。眼中何处是神州，落日秋风暗榛莽。
秋江送别图为顾员外赋,元末明初,徐贲,大江落日秋浩浩，沙柳全消荇花老。雁声先送客情飞，酒力仍将别情扫。一程一水一烟波，前程方长后程杳。
雨后过桃花坞,元末明初,徐贲,林晚带城阴，斜光里巷深。过时思燕赏，感物废行吟。暂出畦间蝶，将栖柳外禽。乱离虽有恨，能到亦娱心。
咏邻家桃花,元末明初,徐贲,绮树隔园邻，墙阴得见春。艳香还可挹，芳质未容亲。赖有情勾蝶，羞无语向人。灵源才咫尺，不用觅通津。
谑柳,元末明初,徐贲,袅袅复垂垂，千丝更万丝。枝残离别处，花落艳阳时。泣雨愁多眼，萦烟误学眉。龙池看更好，洛水种偏宜。
经废永定寺寄谢元功,元末明初,徐贲,路转废垣边，依依市井连。院荒晴见蝶，僧出午无烟。古佛存唐像，残碑记宋年。自悲人境异，此地更萧然。
与高季迪宿丁志刚宅次韵,元末明初,徐贲,贬远归方喜，交深见愈亲。恋诗留两日，醉酒记三人。竹密梢禁雨，梅高蕊应春。论心元有素，不用再相陈。
题张来仪画次韵高季迪,元末明初,徐贲,万水更千岑，朝晴又暮阴。猿声风出树，虎迹雪团林。酒具游曾遍，诗材思更深。相看画中客，不异共行吟。
和陶文学月夜泛湖之作,元末明初,徐贲,水色浩无涯，乘舟学泛槎。澄河天合影，远浪月浮花。夜暗丹枫浦，秋明白鹭沙。欢情犹未已，还复过邻家。
送宋天章归南康葬亲,元末明初,徐贲,道路经千里，风尘过十年。遗阡寒草外，故墅夕阳边。去买临江艇，归求负郭田。遥知葬亲处，双鹤吊秋烟。
题王嘉主簿母夫人李氏墓铭后,元末明初,徐贲,蚤岁传贞节，名家出令仪。萱堂宜享寿，蒿里忽成悲。子哭雷鸣夜，人看露降时。西亭墓前树，争为护新枝。
过东园有感,元末明初,徐贲,闲步林中屧，来敲月下门。云阴平乱堞，烟景聚荒园。近晚虫逾切，当秋菊自繁。谁能忘感慨，到此不销魂。
与金文中、朱仲义、宋仲温过李士明鍊师，雨阻留宿，探韵得孤字。师有酒瓢如鹤形，因扁居曰：鹤瓢山房,元末明初,徐贲,斋房留坐久，寒雨洒庭隅。筵促兰香近，池空桂影孤。酒瓢怜似鹤，蜡屐恨非凫。虽阻还家兴，清言亦可娱。
寄衍书记,元末明初,徐贲,闻道归来日，空山独寄禅。施经村口市，浣衲石根泉。竹色林扉掩，云深草阁连。秋风苦相忆，空托下方缘。
对镜,元末明初,徐贲,把镜忽成悲，裒颜独对时。风尘空老我，勋业竟烦谁。乍见如曾识，频看却又疑。黄冠初欲试，短发可适宜。
雨中过陈秀才宅,元末明初,徐贲,一径来东崦，茅堂竹映扉。莺声寒尚少，樵响午犹稀。苔雨漫棋局，萝风入桁衣。爱君能赏静，才到便忘归。
题关氏废园,元末明初,徐贲,园景正萧然，那当雨后天。花台曾置酒，莲港却通船。水涸桥仍搆，畦荒路渐连。如何游赏日，不在未兵年。
晏起,元末明初,徐贲,高卧斋房静，悠悠鸡唱残。空明窗易晓，日出帐仍寒。谢事容身懒，甘贫任路难。不妨教宴起，幸得此时安。
中秋,元末明初,徐贲,圆月秋方皎，凉天夜逾澄。杯怜娼女劝，楼看美人登。皓气浮金界，遥光转玉绳。綵鸾招不下，箫管竟无凭。
同衍师访席有道分韵得寻字又得无字 其二,元末明初,徐贲,村深一径远，幽鸟喜相呼。心与天光静，身兼鹤影孤。雨苔随地有，木叶过霜无。为问蓬壶客，何年种白榆。
过妙智院临西涧望海虞诸山得尘字,元末明初,徐贲,来问东林社，行吟西涧滨。水痕秋更浅，山色雨如新。落木无栖鸟，扁舟有去人。欲因寻石室，深愧客衣尘。
喜王介休过次韵,元末明初,徐贲,喜尔频来往，敲门每夕曛。回风偏入幕，高树遍留云。激石滩声转，投沙雁字分。自惭疏懒性，不是厌尘氛。
同黄本中山人衍略二释子会宿桐里宝师房,元末明初,徐贲,小艇泊江浔，同来宿梵林。雨香茶榻起，烟影竹垣深。幸得芳时见，宁辞醉后吟。欢娱当此夕，亦足慰离心。
题全山幽居,元末明初,徐贲,君家住横塘，绕屋尽垂杨。遥山多雨意，平野足风光。蛰后童寻笋，蚕时妇采桑。闲中无别事，应只类医方。
药圃,元末明初,徐贲,高树草堂阴，林蹊绕涧浔。三棱收夏草，五叶认春参。畦上风香杂，泉头土脉深。应知扣门者，多是病家寻。
蝶,元末明初,徐贲,化从微蠹出，生与众蜂忙。冒雨仍调舞，因风得恣狂。独怜花下影，遥识酒边香。失意惊罗扇，含情恋绣床。
赋得洗药赠张性之提举,元末明初,徐贲,携将一药筐，浣濯向回塘。根涩泥难净，苗新爪易伤。曝时犹带湿，浸处尚流香。闻尔勤脩制，多应按古方。
游灵鹫寺,元末明初,徐贲,香林竹树疏，灵鹫古僧居。净几陈斋器，名函贮梵书。澄观诸相外，幽咏六时余。每到成清坐，尘根亦自除。
约李伯章宿浩师房不赴明日因寄,元末明初,徐贲,旧有通家好，都来老大时。喜当萧寺见，恨阻夜窗期。城陡星河逼，陂乾草树衰。无因慰怀抱，聊尔为题诗。
姚生家菊窗,元末明初,徐贲,黄花近间白，叠叠献秋妍。佳色虚棂映，寒香小牖传。交芳同结绮，并巧斗连钱。来往无烦问，相看自可怜。
喜许孝廉见过赋此以谢,元末明初,徐贲,每负寻君约，翻令载酒过。青山闲对客，白发醉宜歌。棹响芦间乱，禽声桂里多。无端趣归去，今暝奈愁何。
次韵如律侍者,元末明初,徐贲,蚤悟空门学，迷津得济涯。逢人谈净业，邀伴结长斋。瓶古泉滋瑩，杯香茗味佳。定知趺坐外，别自有吟怀。
次韵颐浩知客,元末明初,徐贲,禅关临九市，喧寂此中分。宝石栖岚影，珠林带夕曛。花间时礼塔，鹤上每招云。空界多诗景，幽吟尽属君。
寄赠李道士,元末明初,徐贲,学仙不离世，远地搆斋房。檐蔓为衣桁，山瓢当酒觞。饭甘麻有味，浆熟桂多香。一自相违后，云墟望更长。
宴王允同雅会堂用外舅韵,元末明初,徐贲,东风奏弦筦，开宴锦堂深。酒气酣春色，桐香落午阴。花残惟驻萼，莺老尚调音。感此频怀旧，因伤久别心。
题春江云舍,元末明初,徐贲,含远深藏树，沙虚暗宿云。春江孤艇渡，村径几家分。出涧泉皆雨，当门草是芸。花时重作约，载酒此逢君。
题逸人陋居,元末明初,徐贲,小径入幽林，斋房住更深。废垣花蔓葛，荒圃草迷参。藏帖存家业，脩方寓道心。几回舟过处，柳下记相寻。
问谋佺二上人病 其一,元末明初,徐贲,出世归来早，萧然一古僧。色身因病恼，道念与年增。花塔留孤锡，松房置七灯。遥知幽咏处，野色望中凝。
问谋佺二上人病 其二,元末明初,徐贲,已断游方念，天寒独闭房。禅期多疾废，经诵老年忘。几上惟香具，龛前有药囊。乡人皆敬爱，无不馈新方。
泛碧浪湖,元末明初,徐贲,邀客泛流槎，开樽对睹沙。苧袍沾杏雨，兰棹拨蘋花。积水添湖满，遥山抱郭斜。闲情遂幽赏，聊用答年华。
晚过西崦费氏别业赠明天目长老,元末明初,徐贲,烟光暗墟落，涧道入层层。不访中林士，那逢西崦僧。山厨将具黍，邻屋为分灯。自觉行来倦，清谈遽弗胜。
一身,元末明初,徐贲,一身经丧乱，此地获偷安。羽檄今朝急，征鼙几夜寒。远峰明或近，新月淡如残。虽有樽中酒，离怀不自宽。
宿彭阁,元末明初,徐贲,溪流处处通，舟出野桥东。小阁云停雨，闲门竹掩风。僧迎先问候，客至只谈空。不道经离乱，清溪得此同。
晚行南■怀陈文度,元末明初,徐贲,离思满荒烟，行行只自怜。吟成流水次，望断远鸥边。叶恋经寒树，星摧欲夜天。怀君无数里，浑似隔山川。
夜行东湖,元末明初,徐贲,葭菼连湖道，新寒夜更清。波摇星失影，风过雁流声。估舶依村宿，畸人傍水行。棹歌何处起，杳渺不胜情。
山馆喜黄校理莫先辈见过,元末明初,徐贲,为客荒斋夜，相过喜见君。酒杯令仆进，厨火向邻分。归计贫难定，愁言醉可闻。无由免流落，归卧故山云。
蜀山书舍图,元末明初,徐贲,山水幽深处，闲居此地曾。傍花春宴客，看竹午逢僧。云树寻新咏，岩峦忆旧登。兵尘今间阻，对画思难胜。
己酉八月十七日夜泛碧浪湖泊浮玉山对月呈席上诸公,元末明初,徐贲,水月共秋妍，山椒夜泊船。人来黄叶浦，渔宿白鸥天。闻唱风澜外，持杯露影前。自从经丧乱，谁得此留连。
期万佥宪杜进士徐校理游张林山,元末明初,徐贲,东风半寥落，游赏已蹉跎。春色邀人醉，欢情待妓歌。花愁经雨少，莺语在山多。预作明朝约，宁辞载酒过。
赠山中隐者,元末明初,徐贲,居久辞簪绂，萧然世外心。壶成师授药，囊积自烧金。长啸千峰表，闲行百涧浔。犹嫌樵牧到，更欲住云深。
寄道场长老渭清远,元末明初,徐贲,逍遥佛境居，性相自如如。说法神龙卫，传经宝象舆。乳花香积供，贝叶梵天书。一自游方后，春来出寺疏。
闲居,元末明初,徐贲,远近兼山水，闲居得野情。踰垣惊窜鹿，出树见啼莺。药圃泉边辟，瓜田雨里耕。喜无冠冕志，因得少逢迎。
题赵道士山居,元末明初,徐贲,闲心与世忘，远住白云乡。种玉旋开地，藏丹别置房。禽鱼各有乐，椒桂本同芳。已谢来辕久，从教径路荒。
山中琴兴,元末明初,徐贲,岩上露初霁，旭日照高林。古涧云萝窈，孤亭松桂深。鸣琴始成调，流水复同音。为问山中客，谁知静者心。
黄山梓里,元末明初,徐贲,山中多豫章，门巷绿成行。晴日花明夏，南风叶汎凉。密阴同岸杞，远色并畦桑。望望林泉处，君家有草堂。
登东林塔,元末明初,徐贲,孤峰元绝汉，层塔更凌空。轮相超三界，铃音韵八风。烟萝登已尽，云水望何穷。自喜身强健，来居杳霭中。
答胡勉秀才,元末明初,徐贲,采兰不可度，怅望暮江皋。湖势归还疾，鸢声飞尚高。曲怜琴上怨，人忆酒中豪。莫谓天边远，题诗岂惮劳。
思亲亭,元末明初,徐贲,孤亭碧涧浔，长日此登临。每到看云处，都成忆母心。寿萱春自绿，慈竹夏多阴。不为闲瞻咏，惟歌游子吟。
送汤伯贞之京,元末明初,徐贲,晓日转城鸦，驱驰陌上车。身虽居道路，心已恋京华。陇树萧萧叶，河流混混沙。到时春烂漫，开遍上林花。
咏鸥得苗字,元末明初,徐贲,下上及流潮，寻盟不待招。群飞分屿色，独宿隐蒲苗。晴影沉江小，春声泛渚遥。自嗟江海客，短发共萧萧。
送张文学,元末明初,徐贲,芳筵趣新饯，商琯默秋声。淡淡川星没，遥遥海雁征。维舟延客景，看路计归程。以此迟留意，聊将畅别情。
送江教谕,元末明初,徐贲,湖海相知少，风尘送客初。归愁江雨积，别意柳条疏。枫落迎船叶，鲈香出水鱼。吴兴尚文物，吾道近何如。
送乌程冯明府,元末明初,徐贲,夙负亲人术，初当出宰年。青山依县郭，春雨傍湖田。鸟下鸣琴后，花飞判笔前。民风非复古，重作谕蒙篇。
濯清轩,元末明初,徐贲,春草绿芳洲，清江绕舍流。芹香低渚燕，波影媚沙鸥。风带初闻笛，花藏罢钓舟。沧浪千古意，何处问巢由。
霅上逢董庄,元末明初,徐贲,五月苕溪道，南风暑气新。偶当为客日，翻比在乡亲。醉酒桥边市，驱车陌上尘。行藏不须问，同是布衣人。
悼陆廷臣,元末明初,徐贲,溪馆相逢日，荒山独吊时。文章传旧业，泉石负幽期。反陨慈亲泪，空遗幼女悲。交游今满眼，题墓欲烦谁。
杨进士载酒亭卷,元末明初,徐贲,亭基久芜没，湖上几斜曛。旧梦通鱼鸟，余情付水云。客过曾问字，诗罢忆书裙。待得重归隐，春风此访君。
秋晚次高推官韵,元末明初,徐贲,溪楼成晚眺，沙浦粲孤霞。值节长为客，逢人即话家。荒山惟去鸟，落木见栖鸦。莫谩嗟零落，吾生岂系瓜。
立秋夜同社书记李逸人寓宿分韵得霜字,元末明初,徐贲,今夕秋风至，相逢酒一觞。身虽俱在客，情得是同乡。密竹先惊雨，轻梧不待霜。那知千里外，复此话连床。
秦淮客舍除夕呈大兄,元末明初,徐贲,兄弟喜连床，灯前话故乡。年随窗雪尽，夜入酒杯长。暂得欢情合，都将客况忘。何如共归去，烂醉北城傍。
茅堂,元末明初,徐贲,茅堂近曲冈，门巷草莱长。病力晨春怯，诗情午睡妨。相过皆故友，忘却在他乡。炎夏愁卑湿，时时理药囊。
挽郭秉心都事,元末明初,徐贲,谪居欣与识，死别忽成悲。客馆存虚位，行囊只旧诗。乡人收骨葬，馆仆报家知。惆怅平生泪，因君更复垂。
赵曹莫三助教留宿南斋,元末明初,徐贲,南斋凉意足，夜景满柴关。邻友将茶送，山人酌酒还。星垂云影外，萤出桂阴间。相值艰难日，诸君岂易闲。
次韵别方员外,元末明初,徐贲,暂来因复去，不得久相同。身在匆匆里，年过衮衮中。吟斜寒寺日，望断暮天鸿。料我还山日，相思只向东。
送潘士谦归庐州省亲,元末明初,徐贲,微名虽不偶，且得奉慈亲。为客逢多难，还乡有几人。凫鹥江郭雨，桑枣楚郊春。此去寻闾里，俱非旧识邻。
赋荷送陈进士启,元末明初,徐贲,团团初贴水，苒苒渐盈塘。微动知鱼戏，斜披见鹭藏。幅裁巾学制，筒泛酒移香。折得同青盖，贻君障夕阳。
赋陌上车送穆德敬,元末明初,徐贲,徒旅候鸡鸣，驱车陌上行。盖当寒树影，铎应晓风清。轧轧趍前坂，遥遥计后程。双轮日千转，未足比离情。
送王员外归太原省墓,元末明初,徐贲,圣主颁恩宠，郎官赐诰还。人瞻新骑从，马识旧家山。古墓原花里，高坟陇树间。遥知心恋阙，夜夜梦朝班。
送澄上人南游,元末明初,徐贲,云水三千里，江湖二十年。春风投海国，落日上吴船。木钵家家饭，蒲团处处禅。石桥元有路，只在暮钟边。
送王越,元末明初,徐贲,客乡还送客，况是暮春时。雨湿花飞重，川长鸟度迟。酒尊歌后歇，帆影望中移。怅怅东风絮，飘零不受吹。
别杨三兄弟,元末明初,徐贲,怜君好兄弟，留宿喜相亲。邻寺钟闻早，风窗烛剪频。共倾今夜酒，同是异乡人。莫谓相知少，交情久见真。
荅山西杨孟载宪副,元末明初,徐贲,小雨晚晴天，新凉欲早眠。缘悭杯酒里，愁入鬓丝边。北地先闻雁，西林已罢蝉。悬知相忆处，千里共婵娟。
岁晚,元末明初,徐贲,客途逢岁晚，落日倦登临。阻绝山川恨，艰难父子心。江吞吴地尽，天入楚云深。近报王师捷，悲欢不自禁。
题得飞云送刘提司胜,元末明初,徐贲,天阔浮云远，因风捲白衣。流阴兼水净，寒影度江微。不受歌声遏，先将别思飞。飘扬随去马，今夕定何依。
逢侠客,元末明初,徐贲,由来燕赵士，意气负平生。买妓千金醉，平戎一剑行。君王曾锡宠，宾客尽知名。今日狭邪道，相逢重结盟。
题田家,元末明初,徐贲,田家无别业，朝夕理东菑。敢说农功苦，惟忧稼穑迟。牧归牛饱后，祭散犬迎时。更得轻徭役，丰年乐有期。
寄金子肃,元末明初,徐贲,春色边城暮，君如客况何。伤心离母久，失意傍人多。慰泛花时酒，悲因月夜歌。有家归未得，非是隔关河。
题杏林图赠陈子京,元末明初,徐贲,茅山无四邻，红杏万株春。收谷还凭虎，栽花剩有人。学仙离世久，访病出山频。我独怀芳躅，君能继后尘。
同高记室访虎丘蟾苞二上人,元末明初,徐贲,林下曾相见，重来记往年。笑谈俱是法，去住本无缘。山溜泉通脉，帘阴竹护烟。暂忘人世事，得此共栖禅。
荅宋仲温见过不遇之作,元末明初,徐贲,樵踪空枉问，值此掩重扉。余雪寒犹在，初阳晓尚微。邻遥鸡独唱，厨静雀群飞。愧乏应门者，留君待我归。
次韵高季迪期游云岩雨阻之作,元末明初,徐贲,身势两无妨，闲情独未忘。相期移酒艇，同宿过僧房。节物宁长好，园花已罢芳。乱山烟雨外，欲望失苍苍。
喜高记室了上人见过,元末明初,徐贲,晨起扫闲斋，凉风叶满阶。吟邀邻友和，坐喜野僧偕。雨意宜深竹，庭阴得古槐。清樽常自满，能不写幽怀。
赋得收谷虎赠葛太医,元末明初,徐贲,红杏子初熟，黄班性久驯。卧看收谷器，行识问医人。逐少非营利，藏多得赡贫。近闻勾漏县，花似董林春。
赠古心上人,元末明初,徐贲,已断乡山念，聊随云水缘。时时惟礼佛，处处即安禅。半偈心曾契，三衣体自便。遥知明月夜，趺坐降诸天。
闻高季迪病眼因寄,元末明初,徐贲,芳时闻病目，几日卧斋房。有女能修药，多人为送方。昼吟还不废，夜诵定相妨。每到看花处，思君讵可忘。
送李山人还越,元末明初,徐贲,旧宅鉴湖阴，东归慰远心。风帆沙树杳，驿路水云深。袖有题诗卷，囊多卖卜金。翩然自来往，应不负山林。
吕山人客圆明精舍有赠,元末明初,徐贲,远与家山别，来依佛殿居。寄斋频施米，作供剩藏蔬。禅处容分榻，经余许看书。暂随僧结夏，出市也应疏。
答余左司,元末明初,徐贲,南城怅违别，北里念周旋。赌墅春同弈，听江雨对眠。诗情空日日，花事自年年。何处思君切，牙营鼓角边。
绿水园燕集,元末明初,徐贲,客集金闺彦，筵张绿水园。池阴夏荷满，日正午葵繁。和曲均欢喜，摛词涉道言。欲还惜余兴，更为坐前轩。
同唐文学肃王校书行访衍略二上人留宿真庆精舍得闻字,元末明初,徐贲,僧院城南僻，禅林夜见分。观心方有悟，演法似无闻。灯影欺微月，帘阴护宿云。偶因来问竹，况得此逢君。
题王材东里草堂,元末明初,徐贲,移家遂成隐，结屋涧东隈。野客分茶送，邻舟载鹤来。云埋琴荐冷，风捲壁衣开。晚饷矶头饭，秋吟竹下杯。余生慕幽赏，到此每迟回。
送赵克常归楚,元末明初,徐贲,避地吴门久，还乡楚郡遥。开田仍负耒，卖药每携瓢。梦逐归云度，心同去旆迢。到依鱼市住，饮赴里人招。海色霞生岛，江声雨送潮。不堪先陇上，松柏半萧条。
赋钵送僧道衍,元末明初,徐贲,旧日天王献，初因佛祖传。藏龙元有法，乞米但随缘。不受萧郎击，宁求魏后怜。托归村口寺，洗傍石根泉。此去留香积，当参饱饭禅。
访衍上人不值次壁间韵,元末明初,徐贲,僧院深无地，清幽慰客心。众山同晚色，孤墅肃秋阴。托兴诗频赋，论情酒罢斟。开帘知树杪，过竹是溪浔。云静明遥望，猿哀续短吟。秋风空返棹，偶此记登临。
赋橡斗林韵得车字送朱别驾,元末明初,徐贲,栩林前代植，第宅昔人居。高荫犹临野，幽丛独芘墟。花开当夏密，子熟过林疏。深处惟来鸟，收时得赋沮。云霄千尺近，雨露百年余。偶为登临到，因怀别驾车。
陪牛进士冯明府宿遂初庵得心字,元末明初,徐贲,山中因访古，方外遂幽寻。曲径缘回涧，高标出乱岑。舍舟留北渚，借屐过东林。野色兼寒色，云阴助夕阴。烟波皆客意，猿鸟共闲心。风引虚林磬，泉流别院琴。褰帷萝蔓入，扫壁土苔侵。花韵空禅性，松声学梵音。翻经仍用贝，布地不须金。小舞阶前鹤，微鸣柳外禽。鸦昏争乱集，蛩冷罢孤吟。树影分邻屋，秋声急暮砧。平芜供远望，密雨值登临。景胜驱尘想，形忘浃素襟。几筵寒阁静，灯烛夜窗深。旨蓄僧开供，芳醪客自斟。黄柑来野市，紫蟹出溪浔。契合元非旧，情亲已独钦。知师甘寂静，愧我叹浮沉。明日天边去，何时重盍簪。
寄周记室履道,元末明初,徐贲,湖波遥带夕阳低，想得君家住更西。隔岸众山晴稍出，当门幽鸟晚犹啼。酒缘客里偏能饮，诗到愁边只谩题。欲倩归云寄离思，如何却向望中迷。
晚过广福精舍访传上人,元末明初,徐贲,水阴山色晚依微，松映禅房竹映扉。幽鸟不缘留客语，闲僧方自施经归。移来片石安茶器，分得孤云补衲衣。杖屦不嫌频过共，道心久与世相违。
赠医士吕彦伦和王原吉韵,元末明初,徐贲,橘花开处杏阴青，百草吹香觉地灵。贫士愿留赊药劵，故人思读卫生经。玄霜玉臼晴犹湿，华月丹房夜不扃。张绪苦吟仍病肺，乞和熊胆护修龄。
送马敬常县丞,元末明初,徐贲,楼倚层城拥翠岚，登高送别思那堪。双溪到郡同流北，千嶂连关尽向南。澹澹水阴云度渚，萧萧荷响雨鸣潭。寻常不醉临岐酒，今日因君饮易酣。
待董彦正文学次王守敬主簿韵,元末明初,徐贲,旅馆江湖苦往来，那堪时节并相催。雪当腊尽寒才见，梅在春前冻未开。野客过期空具黍，山童不语讶停杯。相思独坐寒斋晚，禁得边城鼓角哀。
许将军墓,元末明初,徐贲,乡人传有汉将军，南郭桥边是故坟。印出土中存旧字，碑残火后失全文。旗捲虎牙空落木，剑埋龙气只寒云。当时秘器多荣赐，功业于今恨不闻。
病中寄北郭诸友,元末明初,徐贲,病中长日惟思睡，家僻因怜寝舍幽。山暗园林多夏蝶，树荒城郭少晴鸠。药囊卧具聊重整，酒债诗缘得暂休。却忆故人居咫尺，可能相过慰深愁。
送金子肃,元末明初,徐贲,客中相见客中怜，江海知名记十年。归路正当归雁后，送君却在送春前。迢迢烟水分行棹，浩浩莺花共别筵。自信平生足游赏，看山重约岂无缘。
夜坐次张士行太常韵,元末明初,徐贲,练衣入夜更萧骚，草暗闲阶露渐凋。青鸟音书云外至，素娥环佩月中摇。醉来犹记题罗扇，梦去曾教听玉箫。独坐无端思往事，秋风客馆正寥寥。
答高季迪期游云岩,元末明初,徐贲,山中风景绿阴时，但得闲行莫恨迟。啼鸟犹能知劝酒，余花应是待题诗。且将尽日酬登览，况值频年在乱离。晴雨明朝那可定，故人何用预相期。
琼姬墓,元末明初,徐贲,馆娃宫里已堪愁，况是泉台閟小丘。月冷宝奁无复晓，地空玉雁不知秋。萝间旧屋僧来往，竹下新亭客过游。不有佳名留郡志，谁能识此为停舟。
同高季迪过东丘兰若访吕志学,元末明初,徐贲,路入斜塘始泊舟，喜同故友访东丘。知君暂寓当幽寺，念我才归自远州。水外高帆沙浦月，烟中余稻墓田秋。临尊何用多悲感，今日相看尚黑头。
送袁伯贞之湖广,元末明初,徐贲,寻常送别自堪怜，君去那能不怅然。客路有兰知楚地，驿亭多雨忆吴天。离鸿一一风樯外，寒水程程雪嶂前。后夜相思千里隔，江乡梅柳是新年。
过俞幻闇故居,元末明初,徐贲,水南别业远无邻，我独重来是故人。经榻香灯非旧火，禅房花木自新春。传心曾嗣高僧法，画影空留居士身。寂灭不知何可乐，凡情未免为沾巾。
过姚大临寓所,元末明初,徐贲,客居龙井古庄前，兵后人家几变迁。乱世昔来求避地，故乡今想赋归田。曾邀霁月看花夜，忆别春风禁酒年。此日重过谁候我，寒烟衰草却留连。
南园废宅,元末明初,徐贲,桂堂倾圮藕池枯，旧径新移路转迂。射圃春风谁走马，歌台夜月自啼乌。看花尚有闲人到，索酒今无醉客呼。多少侯家尽消废，如何来此独踟蹰。
张叔芳南涧草堂,元末明初,徐贲,浴鹄湾头旧隐居，五峰秀色在庭除。山田曾种仙家玉，石室犹藏外史书。雨足涧声春沥沥，风平柳影月疏疏。百年文物惟君在，结搆重来是乱余。
郑静思少监山庄,元末明初,徐贲,秘书解绶还山日，移得全家住白云。闲里樵渔教子习，老来药茗赖僧分。双岩树合千层绿，百嶂霞明五色文。此去石桥原不远，钟声只在座中闻。
寄衍斯道上人,元末明初,徐贲,已知出世万缘空，谁谓诗穷道亦穷。双履遍行黄叶雨，三衣独坐碧萝风。荒山泉石皆兵后，古室香烟自定中。愧我远归千里客，投闲未得与师同。
次韵答陈文度,元末明初,徐贲,乱余得返故乡居，正谓光生腐草余。闵已欲凭谁作赋，绝交宁许我为书。行看残菊知身老，坐对寒鸦愧鬓疏。准拟求田成隐计，天于此意可教如。
病中寄高季迪,元末明初,徐贲,一榻高眠薜荔间，闭门瘦减镜中颜。乱来难免心多虑，病久番令梦得闲。疏雨林花春落竞，斜风巢燕晚飞还。药炉应候呼儿煮，此外升沉总不关。
钱氏池园燕集得春字,元末明初,徐贲,幸存万死一吟身，燕赏良时岂厌频。开到栋花风乍暖，啼残桑扈雨辞春。清樽偏解欹愁客，短发空惭对故人。经此乱离今得见，论情便觉转相亲。
陈允中乱后归故陇营居见寄奉答,元末明初,徐贲,万事由来信有天，癯儒只合住林泉。藏书自搆山中屋，束带仍耕墓下田。但对老农谈亦好，何须漂母识为贤。壮年未断人间世，且尽平生嫁娶缘。
访冯信卿县令,元末明初,徐贲,来觅幽踪野水边，荒村树里起新烟。梨花萧寺哦诗处，春水平湖把酒前。念我身经迁逐在，喜君家值乱离全。当时怅望天边外，今日翻思始惘然。
次韵答冯信卿见寄,元末明初,徐贲,自愧才疏老涧滨，此身非是避风尘。长贫为读蔬经熟，多病应同药裹亲。僧惠竹枝轻作杖，客分荷叶小裁巾。故人眼底惟君在，深喜书来问我频。
寄郦尚德王汝器,元末明初,徐贲,尘世闲身遂两违，扁舟应是入城稀。看花雨里宜高屐，穫稻霜余或短衣。玄鸟年年依屋住，白鸥日日绕门飞。寻君不用重相问，梅子林西竹下扉。
哭韩景华教谕,元末明初,徐贲,命终万事亦徒然，辛劳侥名五十年。头白尚嗟弹有铗，家贫信是坐无毡。梨花寒食新坟上，杨叶秋风旧宅前。两处经过皆草草，一杯未得酹重泉。
送王守敬归淮南,元末明初,徐贲,大江北望渺烟波，君及归时奈别何。诗卷自添新赋咏，客程还历旧经过。芰荷浦里人家少，渔米乡中估舶多。谩有一樽相对饮，秋风又起棹郎歌。
次韵高季迪喜予北归相访江渚之作,元末明初,徐贲,客里频思大树村，归来还喜旧情存。十年梦寐凭诗寄，千里风霜藉酒论。江上衣裳冬倍冷，竹间窗户昼犹昏。从今会别非遐远，不学梅花易断魂。
双头菊为周孟瞻昆仲赋,元末明初,徐贲,篱落花开并蒂黄，相依不是竞秋光。情亲共冒重阳雨，志傲同凌十月霜。莫道寒英为独秀，须知晚节有联芳。谱中异品谁能及，只合题名作棣棠。
寄渭僧清远,元末明初,徐贲,自喜幽居接上方，风烟野墅共相望。禅边梅老知僧腊，经里莲芳悟性香。石为弹琴曾作荐，屋缘藏茗别开房。日长何处堪消暑，欲借山中竹下凉。
山阁夜坐,元末明初,徐贲,山阁岩岩俯下方，望来暝色向苍茫。冈峦暗失高低势，星斗平垂远近光。栖鸟鸣鸡经火乱，疏松修竹引流长。相期白日重登此，要及春时览众芳。
送珣楚山还广济,元末明初,徐贲,一来说法众皈依，云水无心又复归。处处逢僧留半偈，时时礼佛备三衣。斋筵赴遍人缘喜，净业修多世态违。鸡罩山前明月夜，家徒相候启禅扉。
寄蒋道士,元末明初,徐贲,云鹤飘然去莫亲，还家犹似异乡贫。已知静乐轩中梦，无复玄都观里春。绿简尽编吟后稿，朱符长佩病余身。近闻剑迹投岩壑，终作人间避世人。
送重衲住武康杨庵,元末明初,徐贲,和王功业太常书，额赐禅宫表墓墟。香炷四时同佛供，松风百嶂有僧居。鼓钟声隐高秋外，楼阁名存劫火余。此去封禺山色远，伫看一锡度空虚。
昆山道中,元末明初,徐贲,鸿雁天寒俦侣稀，秋风远客独思归。碧山尽处湘云续，白水明边鹭自飞。漠漠芦花迷望眼，萧萧荷叶惨征衣。此行赖共知心语，一棹夷犹竟落晖。
登昆山次易九成诸友韵,元末明初,徐贲,故旧相违西复东，登临偶得此时同。钟声响落松阴外，帆影来从海气中。山鬼洞寒销劫火，石僧龛古闭香风。可怜节届重阳近，斜日秋明万叶红。
次韵高翰林启喜予见过之作,元末明初,徐贲,相逢已似恨来迟，况是秋风欲尽时。念我身便林下服，喜君家富箧中诗。清江杳杳曾行路，黄柳萧萧旧折枝。无限樽前云共鸟，应知此处感离思。
和杨仪曹基舟次邵白怀寄,元末明初,徐贲,了无得失叹鸡虫，南北驱驰数载中。奉使子谙天远近，居闲我识壤西东。画船河渚高邮驿，茅屋江乡短褐风。何日归来让王里，云山谈笑一尊同。
道场山寺,元末明初,徐贲,景物凄凉异昔年，佛宫草树暗荒烟。千盘日色峰头转，百道泉声石上悬。觉鸟有时酬客语，慈云何处伴僧禅。莫言楼阁成空想，地胜山灵亦变迁。
重游道场,元末明初,徐贲,路入千峰石磴危，经台香阁但余基。僧从离乱居山少，客为登临出寺迟。伏虎已无岩下锡，放鱼空有竹边池。曾闻至治承平日，箫鼓春风过六时。
送彭伯忻佥宪赴河南,元末明初,徐贲,载笔同趋侍从班，曾将翰墨动龙颜。绣衣又向河南去，玉节新从海上还。千里舟航通洛水，中原文物入夷山。当时不得相追饯，谩寄离情画轴间。
赠隐者次毛伯让韵,元末明初,徐贲,归隐柴桑计已成，行歌曳履作商声。朝廷有诏征遗逸，刺史无人识姓名。山鸟下阶窥饮器，野猿移石置棋枰。西风茅屋年年捲，惟有黄花不世情。
春宫词,元末明初,徐贲,沉沉别院语流莺，惊断春风梦里情。坐试舞衣因力倦，起临妆镜觉愁生。余香细拂芙蓉帐，小燕频窥翡翠旌。不意中官传唤急，侍朝得与殿头行。
藏春轩,元末明初,徐贲,溪上幽居小径斜，柳垣长日护春华。时时清燕无非酒，处处闲行总是花。自有轩窗留景物，肯教蜂蝶过邻家。桃情杏思浑忘却，回首东风不用嗟。
题胡玄素画山居图,元末明初,徐贲,几度寻幽到涧阿，荒溪峻岭入烟萝。白云九曲人家少，黄叶千林虎迹多。试茗就当泉上饮，看花须向酒边歌。相逢重忆山中客，独对新图奈别何。
九月十六日陈逸人旭访余蜀山中明日将还武塘因赋此送别,元末明初,徐贲,门掩荒山万木空，独怜远客此相同。黄花兴减重阳后，白发愁多暮雨中。双剑不缘悲异国，一杯未易醉西风。明朝离思知何处，秋水遥天有去鸿。
寄王校书止仲,元末明初,徐贲,他乡每忆故乡云，此日还山又忆君。菊老岂堪秋后采，猿啼犹似客中闻。风帆渔艇行无次，野水寒烟去莫分。不是题诗不相寄，孤鸿也自念离群。
题宋参政记事状后,元末明初,徐贲,江湖闲老七朝臣，圣主临轩属问频。殿陛屡曾听曳履，都门谁复继埋轮。拜官南省推功旧，被宠东宫赐翰新。岂料贤郎归第日，上尊空酹九原尘。
送王架阁南归,元末明初,徐贲,兰桡暂驻酒停斟，隔浦谁歌送别吟。归雁不随南去客，飞云犹载北来心。野梅官柳愁相映，暮雨春江思共深。想得慈亲倚门久，逢山逢水莫登临。
白塔怀古,元末明初,徐贲,荒山欲逐凤飞鶱，谁搆浮图压寝园。土厚尚封南渡骨，月明不照北归魂。海门有路双龙去，沙碛无潮万马屯。莫向风尘重怅望，梵王宫殿易黄昏。
江西途中寄吴城北郭王李诸友,元末明初,徐贲,雨晴沙渚片帆开，葭菼飞花雁叫哀。千里有情思北郭，半年无梦落南台。山遮故国层层出，云押长江片片来。可是宦途吟思恶，强凭尺牍浼清才。
题彭江,元末明初,徐贲,远水残阳落钓舟，远村渐见野烟收。菱歌归浦家家夕，扬叶惊风树树秋。昨日梦非今日梦，他乡愁是故乡愁。自怜久负山中桂，每向江湖忆旧丘。
送日本僧,元末明初,徐贲,万里扶桑晓色微，海天空阔去人稀。木杯不用随潮渡，金策惟应向日飞。去路犹餐中土饭，到家重著故乡衣。国人应问如来法，带取西天贝叶归。
答故人杨宪副孟载,元末明初,徐贲,忆在并州喜合并，别来两见岁华更。自知诗里闲情少，顿觉尊前老态生。桑枣谁家非乐土，云沙何处是边城。怀君几度频登览，寒日千山雪正晴。
题坦率子画,元末明初,徐贲,林屋閟烟萝，归樵已罢歌。独吟斜日里，谁复此相过。
送吕庸南,元末明初,徐贲,雪色上征衣，云沙雁自飞。去家千万里，只解送人归。
萱草,元末明初,徐贲,翠叶春初解，香苞晓尚含。东风生百草，何尔独宜男。
次衍师韵,元末明初,徐贲,偶因故人留，不遂林下期。遥知看月处，为我立多时。
送王七隅入郭,元末明初,徐贲,江云载客愁，江色未分曙。君若回首时，莫忘别离处。
怀王介休,元末明初,徐贲,花落又花开，思君酒一杯。故山千万点，长向夕阳来。
题画别董仲德,元末明初,徐贲,鸟啼溪上雨，风碎竹间云。明日东湖上，看山又忆君。
客夜 其一,元末明初,徐贲,客舍卧常早，茶余人各归。独有榻前烛，犹能照解衣。
客夜 其二,元末明初,徐贲,新月出易没，残叶坠还鸣。客中自无寐，元不为秋声。
庚戌岁元日立春 其一,元末明初,徐贲,首祚欣兹践，新年喜并回。簇丝分细菜，剪胜学蟠梅。
庚戌岁元日立春 其二,元末明初,徐贲,宜春新燕帖，正旦颂椒花。乐遇重熙日，东风改岁华。
元宵遇雨,元末明初,徐贲,万灯明不夜，鼓吹匝鳌山。一雨妒城郭，人回尽赧颜。
题画 其一,元末明初,徐贲,屿鸟鸣孤影，汀蘋淡素香。晓来江上树，叶叶是新霜。
题画 其二,元末明初,徐贲,隔浦秋鸿小，当江夕照空。扁舟不觉重，却载荻花风。
题画 其三,元末明初,徐贲,路入桃源近，门藏竹户深。孤云同隐迹，老鹤识闲心。
徐山人耕渔轩,元末明初,徐贲,荷锸陇头春雨，鸣榔浦口黄昏。谁道南阳渭水，不似桐江鹿门。
题画 其一,元末明初,徐贲,樵林夜鸣枫叶，僧扉寒掩烟萝。梦里秋山十二，不知何处云多。
题画 其二,元末明初,徐贲,竹外闲扉半掩，沙边小径斜通。流水连朝春雨，飞花昨夜东风。
题画 其三,元末明初,徐贲,偶过邻家看竹，因来僧寺弹琴。寒日山川易晚，归时门掩松阴。
题画 其四,元末明初,徐贲,雨后山青云白，林深路转溪回。野客舣舟相待，家僮沽酒方来。
春江送别图送松江王尹 其一,元末明初,徐贲,行李一琴一鹤，扁舟千水千山。空醉驿亭官酒，春风不解离颜。
春江送别图送松江王尹 其二,元末明初,徐贲,草色东西客路，江声早晚春潮。别后思君何处，鸣禽疏雨兰苕。
写意,元末明初,徐贲,看山看水独坐，听风听雨高眠。客去客来日日，花开花落年年。
咏情,元末明初,徐贲,燕子楼头初月，桃花门外春风。肠断琵琶弦里，愁多懊恼歌中。
送别沈德虔,元末明初,徐贲,江声千里万里，客路长亭短亭。后夜相思何处，芦花明月沙汀。
墨梅 其一,元末明初,徐贲,月落山空人静，梦断碧窗烟冷。幽香何处消沉，留得一梢寒影。
墨梅 其二,元末明初,徐贲,素质却嫌脂粉，蛾眉淡扫玄霜。翰墨玉堂曾侍，砚池犹染余香。
江边秋柳,元末明初,徐贲,画船忆得渡江滨，柳色风光烂熳春。今日霜条看渐短，也知不是为行人。
陆云,元末明初,徐贲,入洛徒闻擅美谈，诸王正尔恨相衔。独怜蔡克频垂泪，难洗当时孟玖谗。
婕妤怨,元末明初,徐贲,释罪犹能得赐金，弃捐诚不是君心。重来莫负秋风扇，若在昭阳怨更深。
春怀次韵杨署令 其一,元末明初,徐贲,长把新诗花下吟，看花谁念少年心。今朝独到西园里，杏色桃花懊恼深。
春怀次韵杨署令 其二,元末明初,徐贲,柳条处处线毵毵，只在离亭便不堪。几度看花并送客，暖风晴雨到江南。
有约看杏花答高季迪,元末明初,徐贲,雨阻花期可便休，明朝也合为春游。闲行若待天晴去，只恐花飞人又愁。
九月八日菊同高季迪赋,元末明初,徐贲,黄菊移来雨后新，含香敛色待芳晨。今朝相对谁怜我，明日来看剩有人。
瓶中插黄白红菊花,元末明初,徐贲,浅白深红间淡黄，重阳已过尚联芳。莫因颜色分花品，同是秋风一样香。
咏芙蓉送朱仲垣归越,元末明初,徐贲,雨晴送客柳塘西，野水芙蓉满大堤。一路看花何处好，楼船直到若耶溪。
次韵答王七隅,元末明初,徐贲,处处斜阳木叶飞，秋风偏在路人衣。相逢莫问离家日，燕子初来今又归。
舟中闻歌呈张文学,元末明初,徐贲,水郭春寒雨渺茫，歌声何短意何长。邻舟多少南行客，若个听来不断肠。
闲行 其一,元末明初,徐贲,草香樵径多晴蝶，桑老人家有夏蚕。信道绿阴时节好，闲从山北过山南。
闲行 其二,元末明初,徐贲,绿树黄鹂处处山，偶从溪上看云还。人生未许全无事，才得登临便是闲。
夜坐,元末明初,徐贲,夜静讴声隔浦听，西岩孤绝障秋冥。扁舟独坐湖天阔，叠叠风漪淡淡星。
咏三虫 其一 萤,元末明初,徐贲,龙舟一去汴河东，空吐余光表寸衷。此夜不堪秋寂寞，景阳宫阙又西风。
咏三虫 其二 蝶,元末明初,徐贲,花开心事已蹉跎，每怨春多恨转多。赖有黄花相慰籍，不知风雨又如何。
咏三虫 其三 蝉,元末明初,徐贲,愁断齐奴一寸心，谁知青女怨犹深。长吟莫恋宫前柳，黄叶秋风自不禁。
野亭读书图,元末明初,徐贲,书声流水共泠泠，落木寒山路隔汀。不是秋来易伤感，夕阳风景似新亭。
水仙梅花,元末明初,徐贲,每忆松林月下人，却随游女汉江滨。陈王若作罗浮梦，不独当时赋洛神。
菊竹梅竹 其一,元末明初,徐贲,绿竹黄花共一丛，楚江日照自西风。屈原放逐娥皇杳，千古离愁此日同。
菊竹梅竹 其二,元末明初,徐贲,梅花澹澹自开残，水国春迟雪未乾。不有竹枝相倚并，如何禁得许多寒。
画马 其一,元末明初,徐贲,拳毛零落暗尘埃，何似春风立仗回。当日外番初进奉，不知传敕赐谁来。
画马 其二,元末明初,徐贲,亲曾调马动天颜，看遍东风十二闲。今日写真图画里，一双龙骏在人间。
画马 其三,元末明初,徐贲,立仗归来出御堤，圉官为解锦障泥。春流芳草无人渡，得向东风自在嘶。
雨馆有述,元末明初,徐贲,满矶秋叶草堂闲，窅窅飞鸿淡淡山。风雨不堪空对酒，家僮偏喜得鱼还。
赠陈相士电岩,元末明初,徐贲,驴背西风两鬓寒，老怀频藉酒杯宽。道傍亦有新丰客，醉里逢人莫易看。
送客至东迁精舍次董著作韵,元末明初,徐贲,竹边僧舍柳边池，谁道秋风此别离。今夕扁舟闻雁处，一灯应读卷中诗。
题亡友叶梓素所作山水,元末明初,徐贲,任昉台前记别离，阖闾城外哭君时。今朝孤馆看图画，万水千山不尽思。
石屏,元末明初,徐贲,白鹤山中采石归，绮云翠雨满春衣。补天千古无遗法，我欲因君问女希。
烟柳,元末明初,徐贲,烟中柳色重还轻，髣髴时闻百转莺。看处不须重怅恨，若教含雨更伤情。
壶中绯碧桃花碧谢以梨花补之赋以慰绯桃,元末明初,徐贲,准拟春深相并开，如何先自委苍苔。凭君不用多愁怨，又有梨花作伴来。
晚寻王隅隐居,元末明初,徐贲,君住湖南水竹深，夕阳孤棹此相寻。子规啼散门前柳，漠漠春光淡淡阴。
雨中,元末明初,徐贲,看花长是恼离心，欲看无花思更深。惆怅西园桃杏树，花开多半在春阴。
午日西庵雨中对榴花,元末明初,徐贲,麦寒已过又梅寒，此日端阳独倚栏。谁道榴花能照眼，斜风小雨不禁看。
折花背立二美人图 其一,元末明初,徐贲,女伴今朝出较迟，独来园里候多时。对花可是无言说，懊恨春风许自知。
和杨署令杂诗二首 其一 寝斋萤火,元末明初,徐贲,微燄还凭腐草生，拂帏透隙似含情。竹风池上虽多见，不及房中照独明。
和杨署令杂诗二首 其二 蜘蛛补网,元末明初,徐贲,圆网才亏补又完，几回费力绕檐端。只愁明日风和雨，未信当空住得安。
回文次孟载韵,元末明初,徐贲,秋风晚静木花红，叶落闲阶满院空。楼映月低人寂寂，愁多怕见独飞鸿。
兵妇归七日夫卒乃抱骨赴水逸其姓名因为之赋,元末明初,徐贲,托身未稳忽成空，恩爱都来七日中。不遣此身随骨去，人间水底更谁同。
题张来仪怀友诗后 其一,元末明初,徐贲,乱前草草别相知，乱后风光不尽思。惟我与君今日见，不堪来读卷中诗。
题张来仪怀友诗后 其二,元末明初,徐贲,重读浔阳怀友诗，众中多是我相知。秋风落木乡园外，可有人能为我思。
答高季迪酒醒闻雨 其一,元末明初,徐贲,高城月黑罢鸣笳，寝舍风多烛易斜。醉里归来忘夜半，雨中惊不似山家。
答张来仪见慰丧子顺哥,元末明初,徐贲,每忆当年梦臼炊，如今又赋杏伤诗。众中独有君相念，知得君曾有此悲。
次韵偶感 其一,元末明初,徐贲,新浴兰汤重理妆，佩声隐约碧罗裳。寻常不为春风妒，谁信相逢也断肠。
次韵偶感 其二,元末明初,徐贲,意中已解眼中怜，谁道从前不有缘。可惜花时正风雨，相逢只为在楼前。
次韵偶感 其三,元末明初,徐贲,翠袖寒禁梦里秋，玉容不解旧风流。谁知独客深无意，珍重萧娘莫浪愁。
六月见榴花,元末明初,徐贲,绛英绿叶斗炎光，艳色无多出女墙。欲借一枝来照眼，看时恨不在端阳。
弃瓢卧雪 其一,元末明初,徐贲,曾谢人间轩冕荣，一瓢何足累高情。已知喧寂相忘久，弃掷元非为有声。
弃瓢卧雪 其二,元末明初,徐贲,空林有雪人犹卧，破屋无烟门未开。多少洛阳城里客，如何县令独能来。
慰吴允坚丧妾,元末明初,徐贲,肠断琵琶曲里声，绿云天远不胜情。归家玉板休轻触，鹦鹉能呼旧日名。
登东皋亭答季迪,元末明初,徐贲,夕阳亭上共题诗，却忆西行独咏时。不但寒云与寒水，楚天无物不成思。
东丘兰若枇杷花,元末明初,徐贲,梅未含英菊罢花，眼中无物属诗家。忽来僧舍闻香住，却见花开是枇杷。
登白莲寺阁和彦正季迪见怀,元末明初,徐贲,远烦二子念离深，江阁斜阳每对吟。岂料诗中千里客，也能来此共登临。
赠杜彦正儿端端,元末明初,徐贲,新诗诵得客听欢，体弱尊前学拜难。眉目清妍宛如画，佳名只合叫端端。
见端端有感因呈彦正,元末明初,徐贲,贫贱怜君总不知，膝前且得弄佳儿。我来一见偏伤感，千里还家看有谁。
江上偶见,元末明初,徐贲,潮满江沙起鹭鸶，雪花淡淡乍寒时。红衣女子摇船去，唱得新声似竹枝。
赠高季迪幼女定儿,元末明初,徐贲,红衣穿小与身宜，对镜娇痴学画眉。怜爱莫教看作女，慰人犹胜似无儿。
黄德让病后苦吟因赋诗以释之,元末明初,徐贲,不废诗篇病后身，思花怀月亦劳神。凭君暂歇行吟兴，药具方书正可亲。
过宁真道观,元末明初,徐贲,处处园亭闭不开，残筠荒树总堪哀。闲时好作谁家坐，只向宁真观里来。
听歌,元末明初,徐贲,才得听歌便泪垂，眼前不似旧听时。青春多半遭离乱，白发能消几度悲。
西岩渔翁图,元末明初,徐贲,云水平生一钓纶，扁舟来往楚江滨。自烧绿竹炊新饭，谁道烟消不见人。
寒食前三日适桐里见梨花,元末明初,徐贲,清江行尽有人家，汨汨春流涨暖沙。已自深忘寒食节，无因此地见梨花。
闻鸠,元末明初,徐贲,看花几日喜春晴，布谷无端唤雨鸣。何处听来最伤感，荒村树里两三声。
东轩芍药盛开两日雨阻未得观及往零落因惋惜赋之,元末明初,徐贲,看栽红药向东阑，及到开时未暇观。今日雨晴重过此，浅红深紫已凋残。
春暮见山茶有感,元末明初,徐贲,宫粉凝脂竹外栽，繁华曾见雪中开。一枝自有相怜意，留向春深待我来。
次韵看花四首 其一,元末明初,徐贲,数点飞花覆短莎，风光初暖已胜罗。连朝不向东园去，红渐稀疏绿渐多。
次韵看花四首 其二,元末明初,徐贲,一枝香雪倚东阑，开过清明半已残。若到东风无几日，凋零也作盛时看。
次韵看花四首 其三,元末明初,徐贲,柳叶齐舒荻笋长，陌头无复踏春阳。强将花瓣都收拾，赢得罗衣几日香。
次韵看花四首 其四,元末明初,徐贲,花随风信应时开，珍重东君巧剪裁。今日看花人剩有，绿阴惟我独能来。
口号,元末明初,徐贲,年丰今已见秋成，到处时闻打稻声。怪底田家秋社里，赛神犹自卜升平。
圆明寺会宿次韵别吴校书,元末明初,徐贲,经榻多余为我分，闲身且得伴孤云。此来已觉心无事，清夜论诗况有君。
寄方山人彝,元末明初,徐贲,南圃灌园看晓汲，东湖开地课春耕。一从投刺归来后，赢得身闲处处行。
题谪仙像,元末明初,徐贲,鼙鼓声来已乱离，锦袍脱却恨归迟。秋风江上长吟里，不唱清平古调词。
采药,元末明初,徐贲,香术新参叶长齐，雨时来斸破春畦。归来闲向泉头坐，洗净山中两足泥。
题吕山人所藏马孝常周履道荆南唱和集后,元末明初,徐贲,故友空悲生死异，名州曾托乱离频。因君重读荆南集，已忆溪山又忆人。
送王守敬还淮南,元末明初,徐贲,长淮路远思君久，得见还归更不堪。未尽平生山水兴，到家应是忆江南。
中秋夜对月有咏 其一,元末明初,徐贲,拟将诗酒赏良时，久不吟诗思苦迟。无酒已辜今夜月，如何容得更无诗。
中秋夜对月有咏 其二,元末明初,徐贲,吟诗无伴自无情，满院凉风月正明。毕境无诗空懊恼，只将身绕桂花行。
中秋夜对月有咏 其三,元末明初,徐贲,几欲高眠畏夜寒，又思月色起来看。及来看月翻多感，不似眠时意少安。
中秋夜对月有咏 其四,元末明初,徐贲,云汉微明夕雨余，行吟独自绕阶除。今宵若与常年比，月色人心总不如。
过王伯时宅,元末明初,徐贲,里巷新翻乱后移，喜君住处有轩池。重来已是三年后，竹树依然似旧时。
寄高偶仲,元末明初,徐贲,见说海虞峰畔住，禅房钟磬隔林闻。遥知潭影山光里，能解题诗独有君。
九日过宁真道观,元末明初,徐贲,数丛黄菊遍亭皋，不见南山首重搔。日暮忽来真观坐，却从画里寄登高。
为开元道士题倪云林画,元末明初,徐贲,闻说仙人去采真，山中草木几回春。开元堂上重来客，犹是当年问道人。
十一月一日始见菊花,元末明初,徐贲,草草重阳去不知，今朝始见菊花枝。莫言篱落秋风老，但得来看未是迟。
题杨补之十梅 其一 水,元末明初,徐贲,缥缈仙姝粉黛妍，静临寒碧照婵娟。冰肌亦是鲛房种，不独凌波有洛仙。
题杨补之十梅 其二 影,元末明初,徐贲,瘦木成阴颤晚风，几随寒月上帘栊。横斜何处看偏好，只在清溪浅水中。
题杨补之十梅 其三 嫩,元末明初,徐贲,新花的皪更玲珑，学弄芳妍小涧中。冻蝶寒蜂谩相妒，今年才得试春风。
题杨补之十梅 其四 雪,元末明初,徐贲,六出争如五出嘉，天孙姑射斗矜夸。总然玉质都相似，若论生香合让花。
题杨补之十梅 其五 烟,元末明初,徐贲,酒熟山家梦里逢，美人别去月明中。醉遗绿带无人拾，吹上花梢飏晓风。
题杨补之十梅 其六 野,元末明初,徐贲,小店荒篱任意开，乱依丛棘半苍苔。春时料有何人折，多是匆匆驿使来。
题杨补之十梅 其七 竹,元末明初,徐贲,分得湘江数叶秋，偶因翠羽寄罗浮。相看莫说当年梦，二女多情自解愁。
题杨补之十梅 其八 落,元末明初,徐贲,或随流水或随风，一片西飞一片东。何似得沾香额上，艳妆犹说寿阳宫。
题杨补之十梅 其九 实,元末明初,徐贲,青丸颗颗叶间藏，雨绽微酸刺齿香。爱护莫教风摆落，墙头留取掷裴郎。
题倪云林竹 其二,元末明初,徐贲,江乡处处忆陪游，见写湘云数叶秋。今日仙魂乘鹤去，犹存遗墨动人愁。
题倪云林竹 其三,元末明初,徐贲,春江谁唱竹枝歌，春雨潇潇傍竹多。欲借淇园一竿玉，桃花矶下钓寒波。
题倪云林竹 其四,元末明初,徐贲,出海琅玕翠色新，娟娟春雨洗芳尘。梦回影落虚窗月，却怪毫端写未真。
题倪云林竹 其六,元末明初,徐贲,不见高人倪幼霞，流传遗墨尚清华。凤毛零落湘江水，春雨新梢整复斜。
云林画,元末明初,徐贲,久约樵翁共结邻，青山如待早归人。屋西有个茅亭子，饱听松风起涧滨。
霅翁海棠,元末明初,徐贲,一枝写出玉容娇，桃李漫山恨未消。惆怅东阑明月夜，半酣西子貌难描。
将往吴兴徐行正以诗见送奉酬 其一,元末明初,徐贲,自喜吟身得自由，长寻酒伴与诗俦。闲云流水平生意，何处山中不可留。
将往吴兴徐行正以诗见送奉酬 其二,元末明初,徐贲,春前便作访君期，春后才来信是迟。又复别君湖上去，重来应是绿阴时。
谢吕山人殊长老送别江南,元末明初,徐贲,我自东行君自回，清江小艇逐风开。今宵雪屋悬灯坐，还复临樽待我来。
次韵别王止仲 其一,元末明初,徐贲,一度看花一度春，东风又过楚江津。如何绿水桥头酒，不醉阳关曲里人。
次韵别王止仲 其二,元末明初,徐贲,风风雨雨暗消春，杨柳官桥夜掩津。不是子规啼欲倦，扁舟知有未归人。
次蜀山别韩文学同杜校书记李逸人庄,元末明初,徐贲,夕阳野渡人归后，山馆南风客到初。可恨同来不同去，烦君为寄故乡书。
次韵张文学见招,元末明初,徐贲,落叶柴扉昼不开，小笺相寄手亲裁。遥知着屐空山里，萝径孤琴候我来。
送吕山人,元末明初,徐贲,湖天浩浩白云秋，鸥鹭飞边有去舟。行到湖东回首处，春山记取是同游。
送张甘白还吴北郭,元末明初,徐贲,桃花飞尽柳花飞，三月江南尚腊衣。为问东湖云共宿，春风此度送人归。
山斋图,元末明初,徐贲,秋水柴门竹外开，阶前片石是琴台。山中几夜风连雨，明日还应借屐来。
西爽楼图赠王主簿,元末明初,徐贲,几度登临托远思，楼中山色意中诗。西风又复来看画，却忆扁舟送别时。
双溪僧舍闻莺,元末明初,徐贲,绿阴到处有黄鹂，僧院山深客听迟。独恨春风轻易老，听时不及在花时。
紫菊,元末明初,徐贲,一枝开向小篱东，浅白深红尽敛容。只有魏家颜色似，春风秋露不相从。
春日报吴城诸友,元末明初,徐贲,小屋林深曲涧幽，鸟情花思两悠悠。风光满眼春如许，那得君来此地游。
始闻新蝉,元末明初,徐贲,芳草斜阳步绕池，孤蝉忽叫发高枝。去年忆在南山驿，千树南风乱噪时。
四月一日梦孟载自荥阳归觉后因寄,元末明初,徐贲,昨宵两度梦君归，相见匆匆语亦稀。闻说归来秣陵住，未知此信是还非。
端午日折榴花与允升幼女鸾鸾,元末明初,徐贲,猩血丛丛簇绛裙，一枝雨里手亲分。自知老眼无烦照，乞与鸾鸾插鬓云。
病后行乐至池上,元末明初,徐贲,连朝卧病少闲情，乍到池边任意行。未信空山人寂寞，绿阴何处不闻莺。
过南山,元末明初,徐贲,乱峰幽石绕周回，竹阁萧然对涧开。不与青山有缘者，谁能著屐此中来。
允中留宿山斋已而复往令弟允升宅明日赋诗谢之,元末明初,徐贲,别来怀抱事多因，草草尊前未易陈。既拟相留又还去，也终不似弟兄亲。
题会仙图,元末明初,徐贲,春风十二燕瑶台，曾与群仙一见来。别后空山流水里，不知几度碧桃开。
泛南湖有咏,元末明初,徐贲,沙树汀蒲绿雨新，湖波摇荡白鸥春。不须更觅桃源去，已是人间避世人。
自南坞还蜀山途中有作,元末明初,徐贲,行尽千山更有山，此身几日在山间。桃花野水溶溶去，鸥鸟汀云冉冉还。
空木,元末明初,徐贲,老树依依涧水隈，荒岩春少只苍苔。不知过往山中客，谁为伤心吊赋来。
过吴氏宅观梅,元末明初,徐贲,荒园火后遍蒿莱，赖有梅花一树开。祗恐明朝零落尽，春风无复此中来。
赠惠上人,元末明初,徐贲,高树空林日下迟，归云冉冉鸟差差。知师看尽闲风景，瑶席山中独坐时。
题山果幽禽,元末明初,徐贲,秋果垂垂压树低，一枝斜出覆荒溪。幸无童竖来樵摘，容得山中野鸟栖。
暮春,元末明初,徐贲,楝花零落晓溪津，节物无情不恋人。二十四风看已尽，等闲觞酒过青春。
题林下烧笋,元末明初,徐贲,石火初敲竹下来，长镵手自斲荒苔。为收残箨烧新笋，更荐春泉茗一杯。
雨中闻黄鹂,元末明初,徐贲,高树重重覆酒台，黄鹂飞绕不惊猜。暖风晴日寻常到，谁为多情雨亦来。
宿水西客馆呈二陈助教,元末明初,徐贲,野性从前与世违，那堪习懒又多时。忽来郭里闻钟鼓，始信山中卧起迟。
赠明月因长老,元末明初,徐贲,少留髭发伴苍颜，烂熳高情诗酒间。自是诸天欢喜像，世缘不尽未还山。
上菁山寻王张二山人不值,元末明初,徐贲,此日寻君竟不逢，闲行直到最高峰。归时已是斜阳后，惆怅荒山寺里钟。
寄佺讲师,元末明初,徐贲,荒村古寺无人到，独爱轩窗水次开。池上风光看不尽，莲香才过桂香来。
陈允中以病不赴约独还因赠,元末明初,徐贲,远路知君抱病还，高才虽屈喜身闲。相寻正值重阳日，烂醉秋风九里山。
山中留别张静居,元末明初,徐贲,访水寻云几日闲，君仍留此我先还。到家已是斜阳后，身在东湖却望山。
山行,元末明初,徐贲,千嶂松风百嶂云，春山行遍此寻君。林园花尽逢人少，赖有莺声到处闻。
过山中废寺,元末明初,徐贲,一榻高悬绿嶂前，窗扉掩映碧萝烟。登临未免伤怀抱，闲与山僧说世缘。
送赵乡之杭州,元末明初,徐贲,何处歌声怨别离，夕阳亭上送君时。南风似为行人惜，欲使扁舟逆上迟。
送张景则归天台,元末明初,徐贲,浙江东去有名山，路绕天台雁宕间。我未得游空惆望，是君乡里喜君还。
闻雁寄郡城诸公,元末明初,徐贲,风余残烛伴离思，几度怀归谩作期。寂寞雁声山馆夜，故人谁念独听时。
三月廿三日重到蜀山,元末明初,徐贲,屋已荒芜花自妍，重寻邻旧说兵前。此山多少人曾住，泉石应同我有缘。
舟中闻笛与张文学同赋,元末明初,徐贲,何处渔汀晚棹回，笛声似为水云哀。相逢莫怪频垂泪，曾向梁园听曲来。
无锡道中,元末明初,徐贲,深林晴叶下风迟，山色迎人似有期。十四年前曾住此，湛公宅里钓泉时。
与丘克庄晚立瓜洲望京口诸山,元末明初,徐贲,津头船发暮潮酣，楚水吴山思不堪。历问青山是何处，却从江北望江南。
闰七月十五夜作,元末明初,徐贲,河带疏星淡不流，露华蛩响逼新秋。柝声才罢砧声起，总是忘情也自愁。
堤边柳,元末明初,徐贲,天寒忆得渡江濒，此日重来客意新。惆怅霜余一株柳，萧疏元不为行人。
泊杨子桥,元末明初,徐贲,秋风杨子桥头路，秋水官船泊未开。此处定知乡里近，江南山色望中来。
扬州,元末明初,徐贲,竹西亭下路迢迢，骑鹤仙人不可招。秋草秋烟满城郭，月明何处梦吹箫。
新亭送宣别驾,元末明初,徐贲,清尊别酒此相同，歌断新亭柳下风。惆怅归愁与离思，因君并得过江东。
冬至,元末明初,徐贲,尽知阳复斗迎新，我独无家叹此身。儿女一从埋没后，眼中骨肉是何人。
除夜,元末明初,徐贲,客舍无人更寂寥，声传爆竹隔林遥。几多时节何堪恨，送却流年是此宵。
次韵杨孟载梦归,元末明初,徐贲,梦归才喜觉还悲，长说归期未有期。莫怪灯前重垂泪，一千里外对眠时。
听笛 其一,元末明初,徐贲,雨映凉天晚更新，笛声隐约在东邻。眼中多少飘零客，谁是梁园曲里人。
听笛 其二,元末明初,徐贲,笛里新翻曲谱新，余声掩抑散遥邻。听来我最思乡切，不独山阳作赋人。
送顾谨中还吴,元末明初,徐贲,野店风花傍客飞，尊前长是泪沾衣。相逢相别俱零落，君向江南我未归。
送陈知县赴宁远,元末明初,徐贲,七十人中曾擢桂，四千里外独之官。已知游宦非常别，不用匆匆惜去难。
送方给事中,元末明初,徐贲,南风花满荔枝林，路出湖山百嶂深。惟有白云长在眼，三千里远寄归心。
送山西谢员外题杨宪副诗后,元末明初,徐贲,故人来诵故人诗，千里秋风致远思。回首太行何处是，乱山红叶雁来时。
题蒋习之春归自得图,元末明初,徐贲,簪笔亲当白玉墀，天颜有喜独能知。归来匹马花盈路，正是春风自得时。
赠客,元末明初,徐贲,君歌掩抑有余情，我欲酬君唱未成。不向江湖谙寂寞，如何知有断肠声。
题画有感,元末明初,徐贲,幽禽相对弄芳春，嫩竹分梢露叶新。偶看画图怀故旧，眼前无几白头人。
滁州西涧,元末明初,徐贲,渡连西涧草还生，六月黄鹂几个鸣。为忆风流韦刺史，也曾来此涧边行。
题羊士观家山水,元末明初,徐贲,关武坊中旧草堂，鸳鸯湖上好风光。四千里路来相觅，谩说扬州是故乡。
题冬青十二红图,元末明初,徐贲,秋风吹老万年枝，山鸟飞来啄子时。却忆题诗画中客，一成没后一分离。
广州杂咏和刘主事子高 其二,元末明初,徐贲,绕门龙眼树森然，香蜡时来海外船。木屧蒲葵已成俗，红蕉丹荔不论钱。
过庾岭,元末明初,徐贲,盘纡危磴费攀跻，烟嶂连云去渐迷。可是行人行不得，青山到处鹧鸪啼。
寓舍燕,元末明初,徐贲,燕子飞来日几遭，又从窗外立花梢。分明探得人心意，方敢衔泥补旧巢。
渡彭蠡至星子湾,元末明初,徐贲,水天空阔片帆征，风稳波平也自惊。镇日取程才近岸，庐山五老又来迎。
沅湘道中,元末明初,徐贲,落日荒烟野水滨，鹧鸪啼处有行人。东风记取沅湘道，兰叶兰花一路春。
宿五溪闻舟中客歌,元末明初,徐贲,枫叶林边有泊舟，夜深风雨总成秋。年来自是频为客，一度听歌一度愁。
徐沟道中与叔谦相失明日因寄,元末明初,徐贲,齐得庭中假寐时，马蹄南北遂参差。信知会合原非偶，有意相寻竟失期。
待鹤二首 其一,元末明初,王彝,松顶巢空罥兔丝，相逢惟有白云飞。无心亦解寻孤鹤，应怪传书久不归。
待鹤二首 其二,元末明初,王彝,半夜苔阶拾鹤翎，忆渠飞去最关情。柴门正对林梢月，偏照归程万里明。
陪宋学士国子学夜坐次韵,元末明初,王彝,华堂环壁水，微飙扇清灯。荡漾回澜起，窈窕佳月生。迹陪簪笔彦，心谐超世情。露繁惬栖翮，林暗爽流萤。眷兹悟物性，谅匪系王程。宵中已忘寐，顾影素娥升。
齐桓公,元末明初,王彝,召陵初服荆，首止复宁周。瓜瓞既云茂，楚氛亦奚忧。伟哉一匡功，首盟至葵丘。胡为曾西子，兴言贻彼羞。宣王有遗烈，江汉至今流。舍彼僣王罪，世远及胶舟。孝子贵几谏，忠臣纳嘉猷。羽翼制君父，嗟兹乃诡谋。图伯巳如此，震矜何足尤。春秋不获巳，世降日滔滔。将无彼善者，桓公谁与侔。
秋林高士图,元末明初,王彝,岚峰半残阳，彩翠明林杪。僧坞远钟微，归人下山少。风杉落鼓响，惊起栖烟鸟。携手顾言还，前村月初皎。
题张夔画闽山晓行障子,元末明初,王彝,男儿少年游泰华，蹩躄游闽殊未暇。千峰斗丑七州偏，荷尔移将挂吴下。恶风埋岚蟒蛟舞，热水出云龙即化。就中虚落颇姿妍，榕叶深春荔枝夏。莆田张夔老画手，矍铄燕都驴独跨。白首南归作冷官，烂醉何曾官长骂。酒醒拈笔扫东绢，障里林峦风起麝。行人渡口杂疏星，车马营营乌哑哑。忆昨峦村太平日，外户俱开天自夜。俯仰兵尘十载前，聊假丹青绘官舍。陈郎慷慨夔所知，持此还倾橐金谢。遂令千载想同时，彝也题诗夔也画。
偶题二首 其二,元末明初,王彝,城破生还日，依人八口存。虱添慈母线，燕绝主人门。巷叶霜垂屋，园蔬雨隔村。身经乱离苦，聊与野翁论。
忆徐生,元末明初,王彝,侯门复有小将军，腰佩金符却好文。记得今秋尝药处，只余朱户掩吴云。
拟古 其二,元末明初,张羽,今日上客至，置酒临前楹。弦歌四座起，中有击筑声。此曲谁所为，丝急调不平。窃听不敢言，下流人所轻。回视匣中衣，感德涕纵横。
杂拟二首 其一,元末明初,张羽,雍雍池中雁，饮啄得其时。夕息藉芳荪，朝游荫阶基。仰视云间翼，嗷嗷西南飞。朔风摧羽翰，严霜下霏霏。辛苦万里道，所免寒与饥。倘垂终养惠，岂乐衡阳栖。
杂拟二首 其二,元末明初,张羽,朝出上东门，遥望北邙坟。凄凄挽者歌，咽咽丧车轮。旌竿日日满，碑碣朝朝新。昨来送葬人，忽奄及其身。朝为席上珍，暮为泉下尘。唶哉当路子，为乐须及辰。有金不趣卖，当为谁所吝。
怀方员外彝,元末明初,张羽,丹霞散沦阴，皓月出东山。惊飙鸣高树，飞鸟绕林间。揽衣起徘徊，白露浩已团。岂无一樽酒，慰此中夜寒。良朋邈已远，独酌岂成欢。熏莸不可和，胶漆不可解。自非同心交，谁能久不改。
招隐,元末明初,张羽,徇名趍华阙，逐利居市廛。山林何所事，有道在丘园。结构依岩穴，绿萝荫门前。鹍鸡巢高栋，猿猴戏庭间。仰睇大壑阴，俯咏圣人篇。薇藿以充虚，裋褐聊御寒。场苗岂不美，白驹逝翩翩。鹿鸣有旨酒，我思在寒泉。杂县愁钟鼓，物性有固然。长谢嚣尘外，逍遥养余年。
听香堂,元末明初,张羽,粲粲岁寒花，幽香静中起。人皆待三嗅，子独受以耳。辑彼琼瑶白，长谣自为喜。声中岂无香，闻觉无异理。更愿息声尘，色香同一委。无闻亦无听，冥然混沌始。
寄题北山堂,元末明初,张羽,雨罢寺楼晓，曲堂秋树间。暂辍今朝讲，一玩北湖山。仰瞻上方云，遥见林屋关。飞淙尽日雨，流禽先暮还。即境知妄迹，观空怡妙颜。余乏道门旧，阻陪高坐闲。驰咏终非侣，当冀一追攀。
奉答吹台先生送蜀山人见简之作,元末明初,张羽,若人辞天阶，消摇寒江汜。言送将归人，复念中林士。殷勤吐芳藻，绸缪寓深旨。文虹被林薄，简珠照泥滓。子畏伐檀刺，余怀白驹美。道同无殊辙，神交有妙理。索居序已积，孤游情难委。写心酬妍倡，怛焉愁下里。
大雨山中作,元末明初,张羽,重阴翳秋节，霖潦无时作。虺虺伏雷震，浩浩洪湍落。浮槎悬修磴，涌泉淹高阁。禾黍浩纵横，良畴殚为壑。颓梁断来术，垣闾增萧索。块坐空堂上，展卷莫为乐。虽微农夫忧，内顾无儋石。先民有遗言，君子贵处约。抱关非吾事，嗟来非吾食。去去遵时命，南山有薇藿。
题画,元末明初,张羽,吾爱陶弘景，开窗玩白云。白云自舒卷，青山无垢氛。清耳延松籁，斋心阅琼文。问道虚皇老，结客古茅君。灵药青童种，名香桂女焚。万乘遥致敬，三尺久离群。丹成上鹤去，弃俗等拿纷。斯人不可见，斯世亦徒闻。我独怀仙契，千载仰清芬。
节妇诗,元末明初,张羽,行者不复归，处者长相思。昔与君别者，乃为大暮期。杲杲白日光，其雨在何时。惟有明明月，可以比容辉。兔丝附女萝，窈窕不相离。青青忽已槁，纤纤难自持。他山岂无木，林木岂无枝。念彼绸缪好，甘随秋草萎。感兹以终老，鬓发已如丝。耿耿柏舟誓，千载同所归。
余扁所寓山堂为清晏盖摘右军帖中语也蜀山隐君为书三大字刻着楣间林壑增胜因而成咏,元末明初,张羽,少年未识事，冠带逐时流。一悟名为妄，悠然返林丘。假此精舍居，萧条岩径幽。竹树共清密，川涧屡环周。高峰延新旭，华栋鸣晨鸠。晞发东轩下，群书散不收。嘉名余始制，妙翰若云浮。况有同心友，觞咏接绸缪。始来适朱夏，今已踰素秋。谬处山水宅，惭非仁知俦。耽玩昧出处，栖泊愧淹留。诚知非吾庐，且得性所求。
赠道士吴秋云,元末明初,张羽,飘飘三素云，郁郁秀玉标。清明合九气，高游冠神霄。凝化沦无迹，廓落乘素飙。停阴希甘澍，灌溉兴庶苗。冥真无去留，灵根永不凋。真人保黄宁，精炼五浊消。控驾浮玉洞，飞裙歘烟飘。吾英回黄旗，司命讲洞谣。淡游何方所，享此年劫遥。
寄吴隐君,元末明初,张羽,若人蕴真趣，飘飘怀古仙。振衣入远岳，顺风祈一言。寂历微妙韵，精明天老篇。清斋和玉齿，焚香礼轩辕。九咽华池液，七返流珠丹。颐性得天和，齐物同化先。五芝非吾茹，聊以苏世癫。神期苟冥会，飞步升九天。抗迹游浮丘，麾手招偓佺。下视仓扁流，永为尘网牵。
玄览堂,元末明初,张羽,亹亹游气运，森森万有罗。窅然玄中求，理一非有他。存心冥灵府，洗胎濯百邪。众妙体常寂，岂知形迹多。譬彼明月轮，总揽诸山河。团团霄中澄，默默至幽遐。又如大海渊，潜凝韬众瑕。中有径寸珠，炯炯曜玉葩。间黑归明月，应感无偏颇。高观众甫表，不乐将如何。
题席上墨萱扇,元末明初,张羽,团扇复团扇，团团三秋月。上有宜男草，可玩不可折。宜男何足贵，能令忧作悦。忧思既可忘，为君忘炎热。无障西风尘，污此皎如雪。
赠医士刘子中,元末明初,张羽,伯休无二价，长房惟一壶。真隐不在山，何必去京都。通籍游金闺，观化眺神区。搴萝采石肉，潜波揽江珠。焚香降天老，稽首皇农书。制之轩光灶，湛然粗秽除。含精就日养，辅世事其余。起遥龟鹤年，高眄凌桑榆。哀哉仓扁徒，忘已要名誉。当年不自保，千载回翳如。
赠胡若海,元末明初,张羽,胡叶两才子，束发好从戎。弃书去学剑，联翩行伍中。论兵舌吐火，见敌耳生风。连镳度狭邪，接席醉新丰。万里逐轻车，十年无战功。归来投文吏，相顾各成翁。知命故无怨，为儒岂不通。聊复释短褐，从兹事章逢。君恩承见收，吾道未终穷。乘轺九真界，策马三晋冲。一身随简书，分散如飞蓬。严秋九月天，握手此相逢。垂杨欲生肘，浩气犹填胸。却话向来迹，恍然醉梦同。一赞少昊司，出入蓬莱宫。一佐青阳宰，弦歌百里封。人非鸟兽群，焉得长相从。换酒金陵市，分袂新亭东。高歌清骊曲，笑拂宝剑锋。致身贵勋业，泣别非英雄。石城接秋浦，九华应茅峰。欲寄碧云句，中有双飞鸿。
怀旧,元末明初,张羽,我有一区宅，寄在匡庐山。香炉起户外，瀑布落檐间。梅老花空发，草芳人未还。恰有藤萝月，夜夜照松关。
夜坐,元末明初,张羽,闲门催闭早，日落古垣深。移床傍秋草，对月闻高砧。角巾清露气，华觞淡夕阴。毋言怨遥夜，幽独故予心。
独夜闻雪,元末明初,张羽,亦知雪意就，向夕足寒云。茅山夜自掩，孤枕梦回闻。暗飞方瑟瑟，睡起看纷纷。却忆梁园客，既醉复能文。
雪后,元末明初,张羽,夕齐众禽欢，残阳照山雪。徒令扫幽径，依然人迹绝。绿尊时自命，宝书谁共阅。默默待归期，故园宁久别。
郭上舍读书处,元末明初,张羽,虫鸣县斋晚，月满杏花坛。散帙夜方半，下帷人独寒。屡看孤烛换，讵闻清漏残。拥衣待中旦，杂佩已珊珊。
题春山瑞霭画扇,元末明初,张羽,莺啼山雨歇，前川绿正繁。人家在深树，鸡犬尽无喧。澹澹流水意，依依田父言。即此堪结庐，可以傲华轩。
松竹轩,元末明初,张羽,曹务局终朝，斋居暂休沐。松阴生昼寒，竹色连苔绿。懒从醉吏喧，时对高僧宿。毋将簿领来，秽此山林躅。
潭上偶咏,元末明初,张羽,回涧曲如月，泠然绿树根。云山自幽寂，水石共成喧。静观因悟性，耽听欲忘言。何由驻尘驾，迢递一寻源。
寓徐给事宅观旧所植竹树怆然有怀,元末明初,张羽,君为金门彦，我向故山来。芳树绕庭绿，犹是去时栽。寝阁铺余馥，宾位满青苔。孤赏谁为乐，园花空自开。
题采苓子卷,元末明初,张羽,春山霭众绿，灵苗何处寻。孤芳不自掩，迢递入幽襟。搴条繁露散，濯根寒涧深。持此当朝茹，潘斋延道心。
雨后望西山怀子,元末明初,张羽,竹色悦朝雨，鸟鸣人正闲。手持白羽扇，遥咏西楼山。企彼巢居士，高卧石林间。团团青桂树，岁晏待予攀。
题云山图八首 其二,元末明初,张羽,坐爱西山翠，手版方支颐。白鸟逝如彼，孤云淡若斯。谁能闲料理，空滞还山期。
题云山图八首 其三,元末明初,张羽,郢水不可极，荆门望渐微。青山将落照，偏映酒家扉。渔梁夜争渡，知是醉巫归。
题云山图八首 其五,元末明初,张羽,参差绿树短，窈窕花源明。白云若可揽，山鸟时一鸣。遥羡中林子，迟迟南涧行。
题云山图八首 其八,元末明初,张羽,南山隔秋水，秀色空在眼。褰裳不可涉，临流思无限。孤舟肯相济，宁辞去人远。
登桐坞后岩,元末明初,张羽,牵萝陟云崦，憩此盘陀石。欲去更题名，淋漓藓花碧。定有樵夫来，怪是龙蛇迹。
暮归闻许文学枉顾怅然有怀,元末明初,张羽,留连东斋饮，迢递独归迟。忽逢山媪话，知枉故人期。月华窗上动，禽响竹间移。不遇君闲咏，悠悠清夜思。
题倭扇,元末明初,张羽,赐从天苑秘，来涉云涛远。入握体还藏，向风机自展。岂无白团扇，能舒不能卷。洗马手中持，终朝陪凤辇。
石门道中得石字,元末明初,张羽,依微鸟外村，逶迤烟中驿。帆重因愁雨，柁转时惊石。遥岑树共青，远浪鸥同白。离索讵须愁，来往谁非客。
晚归饮众芳亭得高字,元末明初,张羽,晨登郡峰首，良游舒郁陶。褰衣陟萝磴，停策眺兰皋。崖端俯城肆，树杪瞩归涛。洞平远帆驶，天净群山高。旷望信多美，喧浊暂能逃。况值芳尊酒，一酌解疲劳。
蓼莪堂,元末明初,张羽,种莪图可茹，养儿欲代老。莪生化为蒿，儿大不相保。忆昔儿初生，长育恐不早。儿羹未及尝，亲骨已枯槁。譬彼种莪人，爱此颜色好。岂不勤灌溉，采撷思一饱。宁知不入口，埋没同秋草。诗人感兹义，哀哀向穹昊。堂中有孤儿，千载共忧抱。我愿天下人，有食奉翁媪。为莪不为蒿，庶免负遗懊。
答方以常雨霁见寄,元末明初,张羽,余方卧闲馆，子亦辞公门。岂惟名迹同，中有素心存。昨莫枉高驾，飘飖寒雨繁。觞酌未云洽，烟郭遽成昏。乖旷积经宿，已复长忧烦。晨兴束方翰，知子憩幽园。庭阴绿始遍，时夏鸟无喧。感物心独悟，思与静者论。被时想清景，欲往阻修辕。申章酬佳贶，寂寞已忘言。
经德寿宫遗址,元末明初,张羽,废苑民侵久，故迹理当微。凤础埋将隐，鸳瓦坠应飞。辇池逢折佩，薙草得遗玑。西陵亦如此，神游何处归。
题赵彦征作弁山卷,元末明初,张羽,济济清朝彦，亭亭琼树枝。世胄难可保，零落遽如斯。朱门亦已仆，墨沼淡无滋。空余图画迹，永绝人间期。虚名知何益，冥寞有遗悲。抚卷一长叹，想子平生时。
山居书志,元末明初,张羽,旅寓难自遣，幸此竹林栖。石苔饶古色，山禽多夜啼。遗形暂尔遣，望道窅然迷。郁郁将谁语，申章默自题。
偶咏一首,元末明初,张羽,天寒院自幽，客散人逾独。呼儿掩书罢，步庭玩苔绿。非怀高世心，为爱山中宿。
答陈传大见寄,元末明初,张羽,鸟鸣何嘤嘤，伐木久矣缺。君子遗古风，故人心未绝。贻我新诗章，问我间何阔。置之衣袖中，三日诵不辍。比以琼瑶花，要以金石节。岂无蕙兰花，可以慰离别。君怀多芳草，所思在离别。惟有皎皎心，思君如明月。
赋得曲院风荷赠别,元末明初,张羽,露叶漾涟漪，风凉水院时。翠轻愁欲断，珠圆不自持。低昂随芰盖，翩翻卷钓丝。盘折惊鱼游，规荡宿禽疑。为语莲舟女，聊将赠别离。
题琅琊亭,元末明初,张羽,遥睇环滁秀，乃升琅琊亭。吊古易为感，忧怀从此兴。山川景如昔，草木递衰荣。泠泠碧涧泻，冉冉凉飙生。当户猿狖啼，出谷莺鸟鸣。登临且酣笑，何用劳吾形。企彼贤哲士，千载有余情。
风雪图为巨上人题,元末明初,张羽,苍茫云气昏，咫尺同万里。白雪飞满空，柳絮应堪比。豺虎亦敛迹，何为赤行子。扁舟蓑笠者，岂不寒堕指。独有林巾僧，禅定因初起。焚香坐虚室，松窗时暂倚。一瞬天地间，如在琼瑶里。
米南宫云山歌,元末明初,张羽,古之画法不复见，六朝人物留遗谱。后来山水出新意，二李三王差可睹。洪谷之后有关仝，营丘浑雄独造古。华原处士笔奇崛，余子纷纷何足数。郭熙平远疑有神，北苑烂漫皆天真。画院宣和众史集，俗笔姿媚非吾伦。岂知南宫迥不群，一扫万古丹青尘。神闲笔简意自足，窈窕青山行白云。黄侯黄侯安得此，元气淋漓犹满纸。晴窗拂拭对高秋，恍惚神游华山里。生平画癖奈此何，为子试作云山歌。珍藏什袭君须记，世间名画今无多。
题遵道墨竹歌,元末明初,张羽,墨竹昉自何人始，辋川石刻今余几。后来萧悦稍出群，香山侍郎独称美。洋州太守善写真，长帽先生差可儗。江南谩作金错刀，枝叶离奇何足齿。北方作者夸澹游，房山继之妙莫比。湖州公子最擅名，同时亦数蓟丘李。蓟丘有子能传家，笔势翩翩此其是。一竿玉立无因依，风露淋漓犹满纸。想当涂洒发幽兴，静对山僧北窗里。江湖无人老成尽，百艺荒凉今已矣。展图三叹墨君堂，秋声满座悲风起。
题陈升画马,元末明初,张羽,开元之中马独盛，秦汉以来难及之。岂惟监牧效才艺，画史往往称神奇。拳毛玉花最难写，祗许曾羁名当时。亦有弟子沙苑丞，不解骨法空毛皮。近代吴兴赵公子，雍也其子名相驰。后来陈升号入宝，升今已老继者谁。青桐飒飒凉风吹，奚官朝出试马时。前者回顾后者随，精神不动鬃毛垂。唐家四十三万匹，如此骏骨亦恐稀。呜呼世间驽骀方满地，安得睹此真龙姿。
题唐子华云山歌,元末明初,张羽,国朝画品谁第一，房山尚书赵公子。二公何以能绝伦，丘壑乃自胸中起。由来书画总心画，政自不在丹青里。当时岂无刘与商，屏障纷纶何足齿。唐侯自是吴兴秀，爱画彷佛郭与李。长松平远早已工，更上歙州看山水。归来却师董北苑，参以房山势莫比。始知绝艺老更成，画师俗辈那知此。此图三尺谁为赠，云气苍茫石磈磊。牛羊未归樵子出，户牖寥落苍崖底。写成不题岁月字，要是头白居乡里。乾坤浩荡江海空，后人未续前人死。为君题诗三叹息，世上好手今余几。鸣呼尚书公子不复见，得见唐侯斯可矣。
题便面,元末明初,张羽,近代丹青谁第一，南有魏公北有高。风流雄混各臻致，下视刘商儿女曹。百年零落作者少，大夫文艺供草草。山川英气何代无，我总有心嗟欲老。君不见房山翁，曾写太平兴国宫。五峰秀出青芙蓉，云气郁郁如游龙。千金拱璧不可博，一朝焚弃随飘风。世间神物久已化，纷纷粉墨何由工。呜呼乾坤浩荡江海阔，使我执笔将安从，使我执笔将安从。
望云树,元末明初,张羽,游子辞亲下江去，东游直到海边住。水路迢遥难寄书，空望白云知母处。骆驼桥下贾船稀，吴缗日日得归迟。举头见云低头坐，此意傍人那得知。焚香再拜云中君，愿留阿母待儿身。
与徐德望写扇上,元末明初,张羽,南州高士忽相见，求我为画白团扇。戏拈秃笔扫云山，顷刻终南眼中见。昨夜西风起天末，坐使清凉夺炎热。劝君此扇莫弃捐，不用留取待明年。
杏林图,元末明初,张羽,山人种杏白云中，谷口花开千树红。自惜朦胧带朝露，莫愁零落向春风。春风几度花开日，炼得丹成应可食。妙年有术济人多，况君自是餐霞客。
云山图,元末明初,张羽,青山青青白云白，一尺小溪千里客。扁舟舣岸不见人，鸡声何处秦人宅。桃花流水春鳞鳞，不识人间有战尘。待得紫芝如掌大，归来闲作太平民。
题金华王氏洁养堂,元末明初,张羽,金华之山何岧峣，上有楼观当云霄。仙人时跨彩鸾下，夜静月明吹玉箫。丹厓翠壁饶烟雾，正是初平牧羊处。初平一去已千春，白石于今尚如故。君因采药时经过，袅袅凉飙生薜萝。洞口雨余苍藓合，松间秋晚白云多。幽径闲行不辞远，泠泠碧涧流常满。赤松来往此岩中，曾见蓬莱几清浅。有时高咏独归来，回看明月上仙台。瑶草无声露华湿，天风拂袖吟怀开。闻道君家景殊绝，南山有花如白雪。兄弟相规侍母前，儿身常比花同洁。花谢花开春复秋，悠悠世事随东流。惟有高堂风物在，开门长对南山幽。八珍美味非所欲，菽水奉亲欢不足。但愿栖迟勿远游，岁岁相依在林麓。君不见西家轻薄儿，身随贾客游天涯。挂帆东去入沧海，风涛汹涌无归期。又不见南邻少年游侠客，遥遥走马天西极。几时贩得黄金归，愁来应洒穷途泣。人生忠孝当两全，事亲且复终天年。还须奋身佐明主，留取声名照千古。
赠高邮许晋兼怀王颙,元末明初,张羽,相见复相违，尊前泣满衣。交游吾与汝，出处是耶非。淮柳行将转，江鸿去渐稀。更怜王子敬，此去几年归。
雨后登望,元末明初,张羽,雨洗清秋出，余云逐望开。洞庭霜叶下，阳羡暮帆来。野嶂横当道，寒流没钓台。登高正堪赋，莫学楚臣哀。
寄渡别驾贯,元末明初,张羽,海岸投簪罢，还乡不住城。官轻汉别驾，待重鲁诸生。研沼寻常满，书堂早晚成。惟嫌卖药处，儿女尚知名。
寄车孝廉昭,元末明初,张羽,亭隐余不旧，人推武子贤。古书堆卧内，流水到阶前。畏酒心先醉，吟诗思独玄。更闻怀逸兴，相约访丹泉。
园全怀全许二校书,元末明初,张羽,市朝非我恋，此地养疏慵。园古苔连竹，窗明雪在松。素帷生道意，清镜长衰容。不见羊求过，空寻旧屐踪。
客中奉怀竹溪游好四首 其一 西斋先生,元末明初,张羽,共识王孙贵，吾知长者贤。逢人多话旧，爱我竟忘年。对饮频辞酒，相思却放船。别来成寂寞，得句向谁传。
客中奉怀竹溪游好四首 其二 松筠乡老,元末明初,张羽,质朴古风存，家连水竹村。旧蒙公子爱，兼得里人尊。客至频倾酿，闲时自灌园。西楼有枕席，高卧任乾坤。
客中奉怀竹溪游好四首 其三 彦良别驾,元末明初,张羽,四海尽王臣，多君历苦辛。绳桥独往路，雪岭几时春。哭子余枯眼，休官一病身。还闻有趣召，未许便垂纶。
客中奉怀竹溪游好四首 其四 钧德贰令,元末明初,张羽,君方还邑里，我复离家园。交臂仍相识，伤心孰与论。过桥闻访寺，带雨共归村。别后交游冷，唯应独闭门。
寄周伯阳,元末明初,张羽,薄宦志多违，言归未得归。一随江燕去，五见塞鸿飞。素发应添镜，缁尘已满衣。裁诗拟相寄，人到秣陵稀。
题周山人所居,元末明初,张羽,门掩千山里，春风乱碧苔。幽人爱此径，樵子少曾来。竹笋清心馔，松花养性杯。为君淹俗驾，累日共徘徊。
寄友人,元末明初,张羽,旧宅闲坊里，身形似鹤长。诗才兼乐府，儒服间戎装。爱马开新厩，留宾扫静房。怀君西望远，一雁下斜阳。
寄钱唐吴山人,元末明初,张羽,占得闲坊住，园扉近竹幽。经方教子读，药草课童收。湖色摇春幌，涛深入夜楼。应骑蹇驴去，城市漫浮游。
寄渭清远,元末明初,张羽,蒲室传衣后，清名重一时。外甥多似舅，弟子已如师。微密千花偈，清淳五字诗。板桥西畔路，风雪阻幽期。
题徐士元画梅雪轩图,元末明初,张羽,高轩岁莫情，取物制为名。人与梅俱素，诗因雪倍清。散盐能润物，结实拟和羹。稍待花开夜，来听扑树声。
围城中怀友二首 其一 李讷,元末明初,张羽,风骨多儒相，为师不惮贫。买书高着价，避酒屡辞巡。经学传门弟，缌衣葬里人。怀君桑梓旧，宁比异乡亲。
围城中怀友二首 其二 莘野,元末明初,张羽,破屋临湖住，闲身似鹤长。逢人矜侠气，遇难耻儒装。有妇频修药，无儿解奉觞。从来多远志，今日在何乡。
怀故妻及亡儿 其一,元末明初,张羽,何处葬深情，牵车出晓城。冢间无白日，镜里是前生。积壤销钗凤，荒苔掩佩琼。空余故衣在，手迹尚分明。
怀故妻及亡儿 其二,元末明初,张羽,埋骨近莲宫，松杉满径风。明珠辞掌上，白璧毁泉中。卷有涂鸦墨，花迷趁蝶丛。伤心嬴博者，此恨讵能同。
憩桃花园,元末明初,张羽,古巷号桃花，茅檐背竹斜。卖蔬供北郭，放水与西家。土脉通潮信，湖光助物华。我来思借地，学种五文瓜。
寄灵隐良上人,元末明初,张羽,空界近诸天，高居息众缘。山如西竺岭，人悟上乘船。定力能消病，浮生不论年。听猿曾有约，幽梦绕云边。
游三茅观,元末明初,张羽,洞府閟春云，名从地脉分。金毫开妙相，玉札瑑灵文。鹤驭三天下，鸾笙五夜闻。何因避世网，香火事茅君。
炬上人之金陵未还保叔塔院留赠,元末明初,张羽,闻说离山久，生缘遍外方。三衣长挂体，一钵不持粮。禅处松将偃，归时草正芳。残书看未了，拟借最高房。
来青楼,元末明初,张羽,画粉叠楼腰，青山不费招。窗开明月夜，帘卷白云朝。淡借澄江映，浓因落景饶。何劳双屐去，千里访岧峣。
寄沙门文藻,元末明初,张羽,藻公多弟子，住遍两峰间。行道无拘着，孤云自往还。缁衣冲莫雨，金策响空山。愧我游方内，春风独掩关。
围中怀方员外,元末明初,张羽,作吏风尘际，常怀隐遁情。偷闲频谒告，厌俗拟归耕。月幌留宾卧，花宫请客行。旧书空满箧，一览一沾缨。
陪方征君月游,元末明初,张羽,园景弄春韶，曾来醉绿瓢。谁知明月夜，尤胜艳阳朝。竹碧茶烟度，池清蕙气飘。预愁城鼓动，独上木兰桡。
憩海会寺南亭,元末明初,张羽,亭子碧江浔，云霞生远心。千山正摇落，四客复登临。地势分吴越，涛声送古今。悠然白鸟意，欲去更长吟。
九日过东园 其一,元末明初,张羽,家居白日长，学圃亦何妨。延客开芳径，留僧置净床。夜灯山顶寺，寒灶竹间房。休沐惟来此，尘情得暂忘。
九日过东园 其二,元末明初,张羽,云日弄秋晖，玄斋坐掩扉。草芳寒蝶恋，竹静午禽啼。雅会便诗侣，闲行称道衣。若教邻近住，争遣往来稀。
楼中雪意,元末明初,张羽,楼角聚寒鸦，江氛掩夕霞。乱云方似叶，冻雨未成花。天意怜贫士，人情向酒家。愧无梁苑赋，空拟咏瑶华。
方绕人话别,元末明初,张羽,兹别可无愁，还乡岂浪游。田园重作主，家口半登舟。雪意孤村远，鸡声别墅幽。送君翻自笑，归计转悠悠。
正月二日雪,元末明初,张羽,瞥屑复飘萧，随春态更娇。未甘从旧腊，还解避正朝。琪树花偏早，朱楼玉易销。若教先一日，应湿紫宸朝。
寄方员外,元末明初,张羽,萧散任天真，浑忘是病身。问安多省吏，投宿半乡人。尘锁藏书阁，风翻滤药巾。未应长闭户，憔悴过今春。
陪明天目会方员外东园,元末明初,张羽,柴门连水竹，车马少曾通。人卧春寒里，僧来莫雨中。醉看新柳色，吟对落花风。何用谈名迹，余生已悟空。
皋亭有感,元末明初,张羽,忆昨初经乱，家从此路携。渔汀怜共泊，僧舍记曾题。同载人俱没，重来思转迷。客愁政无奈，况值雨凄凄。
送方东园,元末明初,张羽,云山已改夏，花鸟尚留春。却送还乡客，空惭久滞人。扁舟生旅思，孤馆闭愁身。唯应掩窗卧，倘有梦相亲。
闰七月七夕,元末明初,张羽,巧侣重招邀，朱楼映晚霄。凤机仍歇杼，鹊翼再成桥。云幄香犹在，霞衣泪未消。帝应怜别怨，暂许闰年饶。
过西湖,元末明初,张羽,拂曙度严城，兰舟或且迎。青山雾里出，粉堞水中明。妆断倡楼色，歌绝妓航声。繁华任自歇，心赏有余清。
寓戴山僧舍,元末明初,张羽,松杉古佛庐，借地即安居。鸟影流闲幔，竹光摇素书。山寒人语寂，雨冷桂华疏。一悟三空意，荣名信是虚。
僧斋寒夜二首 其一,元末明初,张羽,上方台殿驻余晖，露下烟寒独掩扉。山木萧条啼鸟歇，道门清净俗人稀。钟兼远籁回乡梦，雁带新凉到客衣。拟结许询同下榻，自怜幽兴每相违。
登德清百僚山,元末明初,张羽,湖乡风景三秋后，佛界轩亭四望开。碧水翻从城里过，青山直到县门来。鱼商酒市晴偏集，钓艇莲舟晚共回。自古登高能作赋，坐中谁是大贤才。
寄述古道上人,元末明初,张羽,选佛场中让长年，爱投静刹寄高禅。法身谩应人天供，世谛兼通内外篇。月照袈裟行道遍，华飞如意说经圆。闻师剩有藏书在，拟借邻房未有缘。
九日登道场山同吴逸人赋,元末明初,张羽,忽惊九日当今日，同在他乡望故乡。百里山河天尽处，万家城郭水中央。帷间风动闻灵语，寺里林疏见佛香。不是避喧来此地，无妨览胜到斜阳。
正月晦日雪,元末明初,张羽,不肯凝祥向腊前，却来呈瑞入新年。开妆已落梅花后，学舞争居柳絮先。乍积欲迷芳草地，易消应避艳阳天。遥知大辂躬耕处，共贺瑶华满舜田。
雪中怀周大使倬,元末明初,张羽,忆君官舍傍苔矶，正是天寒雪拥扉。堂上客来公吏散，山前市罢估船稀。宦情淡薄同流水，乡思苍茫对夕晖。岁晚荒村无可寄，拟将诗句托鸿飞。
雨中言怀,元末明初,张羽,邑里萧条民未复，斋居卑湿病相牵。客愁连月唯闻雨，农事关心拟问天。自幸拙耕终岁饱，更惭中酒日高眠。不才如此真堪弃，敢负明峕费俸钱。
菁山石梯阁与方二彝徐七贲周二复夜坐陪赋,元末明初,张羽,忽逢晦日惊春尽，为倚高窗到夜分。东崦平连西崦树，上方遥见下方云。涧声人语空中辨，花气林香暗里闻。莫道暂时留爱赏，移家终拟避尘氛。
赠释子良圮,元末明初,张羽,辞家译遍五天书，避乱聊寻废刹居。片月池中观色相，千花塔下礼清虚。行随流水因斋后，坐得新诗是偈余。看说到城还不住，余生汨汨竟何如。
春日登戴山怀旧,元末明初,张羽,选胜寻常此地行，春日望湘湘更明。白浪逼连阳羡树，青山半掩阖闾城。楼台高下千家柳，阡陌东西几处莺。忽忆从前旧游处，无端愁思一峕生。
寄赠紫金精舍喜性二释子,元末明初,张羽,精蓝石畔接城闉，野水交游绝四邻。过去真僧留半偈，浮来古佛见三身。夜深门有听经虎，岁稔厨多施米人。遥忆两禅相对处，俨然无着与天亲。
奉同西斋先生前丘看梅,元末明初,张羽,最爱前村双树梅，千跗万萼映春开。空怜地主能栽得，却少闲人为看来。弱蕊愁风轻着水，瘦枝嫌雪浅封苔。不因重度溪桥险，杖策应过日几回。
立春吴黄二友皆有作率尔同赋,元末明初,张羽,邻舍萧疏水竹连，共看原野变风烟。青春又数从今日，白发应多似去年。世上浮名都莫爱，客中佳节且相怜。寻思岁计浑无物，只益新诗数百篇。
元日试笔写似吴黄二友,元末明初,张羽,草绿南原裛晓尘，冰开池色动龙鳞。天边北斗回今日，江上东风似故人。莫忆往时悲往事，且将新句荅新春。余生愿见升平日，长对青樽寿老亲。
游方山观梅,元末明初,张羽,寻芳正及上春时，涧道萦纡恨到迟。花似西湖先得暖，人如东阁总能诗。酒中瘦影依依见，席上寒香淡淡垂。日莫醉归簪满帽，从教人笑鬓如丝。
题故秀才陈哲手抄杜诗,元末明初,张羽,世间无药补清羸，身死双亲却倚谁。少妇写藏临没语，故人收得旧编诗。空窗夜漏沾书检，坏壁秋尘落砚池。须信才名天所忌，后生休更擅文词。
复公录文见寄,元末明初,张羽,空堂燕坐一灯悬，僧腊多应倍俗年。老去已除行脚债，悟来不说定心禅。千花礼遍诸天降，半偈都将万法传。每愧尘劳烦见问，同乡兼恐更同缘。
重阳道院,元末明初,张羽,玉洞泉香草自春，丹楼南下瞰城闉。青衣童子曾来地，白石先生过去身。九转炉寒销宿火，七真堂古锁秋尘。松间道士多凡骨，未省谁为出世人。
宝叔塔院,元末明初,张羽,赤阑闲倚化人宫，湖上春阴望不穷。百尺楼台空相外，万家城郭雨声中。斋房漏滴莲花水，讲殿经翻贝叶风。自笑世缘心似石，拟焚香炷问生公。
赠兰室居士袁省掾,元末明初,张羽,弃官归去学寻真，有道何愁白发新。湖上寻春灵寿杖，松间对客华阳巾。佛书谩写缘修静，丹药频丸为施人。自愧后生无所事，也辞冠盖乞闲身。
寄伏虎道场联上人,元末明初,张羽,圣明亲选黑衣人，似共名山有宿因。地上布金多长者，室中传偈总门人。法身已应诸天相，定力能消万劫尘。愧我才名非凿齿，道安何事独相亲。
送刘孝廉入蜀,元末明初,张羽,长亭把酒唱离歌，别路迢迢奈尔何。淮水东来吴地尽，函关西去蜀山多。秦宫万井生禾黍，汉阙千门长薜萝。劝子慎须崇令德，莫将功业更蹉跎。
宿庆上人房,元末明初,张羽,朱甍宝地绝尘埃，松下闲过步缘苔。仙梵更从莲室度，佛香时到竹房来。己知静者通禅观，重听高僧话劫灰。寒榻不须灯照卧，夜深明月满池台。
咏美人手,元末明初,张羽,嫩于春笋白于霜，轻拂菱花试晓妆。弹瑟每嫌银甲小，吹笙还爱玉纤长。宜将彩笔题红叶，倦把金针倚绣床。拾翠归来芳径里，逢人莫问锦香囊。
送秦县丞,元末明初,张羽,北人南住久，五十始成名。理讼通蛮语，居官少宦情。开尊山绕廨，泛棹水浮城。一饭恩犹报，三年政独平。计工归上考，增秩被深荣。早晚椷书到，唯听新雁声。
送郑主簿,元末明初,张羽,阊阖晓云黄，龙盘紫禁长。小臣朝上国，天子坐明堂。名入郎官奏，班随奉礼将。考功唐典故，治行汉循良。秋雨莱芜甑，春风召伯棠。因君清似水，挹彼当离觞。
十月一日从幸太平门阅武应制,元末明初,张羽,四海清无战，三农乐有秋。元戎陈虎旅，天子诏貙刘。肃杀遵时令，登临展豫游。江山明组练，海国壮貔貅。旄钺传天语，韬钤禀庙谋。射蛟应小汉，搏兽已卑周。佳气投丹毂，祥风转采斿。武功今已备，文德愿兼修。虚沗金銮客，元才咏大搜。
元日晓祀,元末明初,张羽,皇明严祀典，大孝极尊亲。太室躬临祼，先陵复遣臣。九重颁命晓，一节渡江春。丰沛真王地，枌榆旧社民。骏奔祗事早，斋宿省躬频。殿阙风云盛，楸梧雨露新。陈兵森虎豹，清道表麒麟。列岫天垂障，长淮地涌绅。潜光腾白璧，盛德琢苍珉。闭匠嗟秦侈，除瘐识汉仁。玄堂存秘器，玉座仰清尘。亿载灵如在，元正礼再申。加笾时物备，奉俎大牲陈。祝嘏传多祚，余膰及众宾。献酬神惠浃，醉饱圣恩均。风雪催归盖，江湖恋帝宸。大郊期不远，言迈敢逡巡。
元夕钱塘怀古,元末明初,张羽,闻说萧朝事，今宵昼日同。都人丹阙下，天子彩楼中。灯焰千枝月，衣香百和风。坠钿随步拾，游骑彻明通。节物长年在，豪华逝水空。无因见遗老，重问古行宫。
杏隐,元末明初,张羽,绛萼竞春华，丹光照似霞。虎眠应守谷，莺过每衔花。望处疑仙岛，移来是病家。写方看子坠，曝药避阴遮。山客留仁种，贫人寄劵赊。茂陵那解此，徒说枣如瓜。
竹雨轩,元末明初,张羽,竹里萧萧雨，轩中景自幽。明珠当砌落，碧玉倚阑愁。烟护常疑晚，风随镇似秋。响分弦上度，色借画中浮。翠叶濡偏重，琼林着更柔。羽沾餐实凤，衣湿在林鸠。嶰谷阴时觅，淇园暝处求。青苔知渐厚，绿雾觉添稠。截管情何及，题竿兴未酬。阮生宜径造，着屐与谁游。
杂咏,元末明初,张羽,空山无四邻，闲扉映秋水。时有负樵人，唱歌白云里。
秋夜卧病,元末明初,张羽,清斋夜方寂，卧病谁相亲。秋萤如有意，殷勤来照人。
题蕉 其一,元末明初,张羽,移得山后蕉，种傍山前屋。扶疏数叶开，还如山后绿。
题蕉 其二,元末明初,张羽,绿绮含风弱，芳缄卷露新。忆在闲庭院，婆娑映玉人。
题画 其一,元末明初,张羽,江水绿沉沉，危峰倒夕阴。何人倚高阁，月出听龙吟。
题画 其二,元末明初,张羽,白云飞不尽，青山断复通。涧道多机杼，时鸣春树中。
题画 其三,元末明初,张羽,长松生夏寒，野水净人目。借得相牛经，闲来石上读。
题画 其四,元末明初,张羽,舟随烟鹤远，行尽碧溪湾。归来北窗下，写得向来山。
题画 其五,元末明初,张羽,一雨涨新绿，云开四山绕。人掩筚门深，斜阳照江鸟。
题画 其六,元末明初,张羽,高人自无偶，独向亭中坐。日落山风来，时闻松子堕。
题画 其七,元末明初,张羽,落日四山绕，空亭面面开。白云如有待，山人殊未来。
题画 其八,元末明初,张羽,涧路独行迟，闲云逐杖藜。欲寻泉落处，应祗野猿知。
荒村无四邻茅斋深夜雨田犬时一鸣厨人时中语,元末明初,张羽,十载湖边客，何人伴杖藜。登山临水兴，惟有阿通知。
题萱,元末明初,张羽,佳人重生男，竞种宜男草。东邻有孀妇，对花空自老。
塞马图 其一,元末明初,张羽,弓剑随身带，阏氏细马驮。天寒水草远，更过白狼河。
塞马图 其二,元末明初,张羽,阵火照红云，龙庭战未分。全家上马去，应避李将军。
重午四咏守宫艾虎百索辟兵符 其一,元末明初,张羽,玉杵捣香酥，试入来红髓。底用苦关防，妾身清似水。
重午四咏守宫艾虎百索辟兵符 其二,元末明初,张羽,作伪欲成真，狞狰门上挂。若教鬼有灵，看来应未怕。
重午四咏守宫艾虎百索辟兵符 其三,元末明初,张羽,千丝复万缕，向儿臂上缠。教儿长寿命，一寸一年年。
重午四咏守宫艾虎百索辟兵符 其四,元末明初,张羽,四海静无尘，干戈化缙绅。兵符何用戴，聊复应时新。
杂题 其一,元末明初,张羽,我掩手中卷，尔罢膝间琴。相看坐成晚，山水有余音。
杂题 其二,元末明初,张羽,竿棹每随身，情于白鸟亲。一蓑江上老，阅尽往来人。
杂题 其三,元末明初,张羽,岩云余轻素，红叶当风堕。林亭江色多，谁能来此坐。
杂题 其四,元末明初,张羽,云寒鸟归急，落日千峰敛。不见暮樵归，林扉静中掩。
杂题 其五,元末明初,张羽,红叶下秋浦，归帆未到家。今朝五两正，直过长风沙。
题章舟隐画,元末明初,张羽,扁舟小于叶，来往横塘里。为看青山多，画得青山似。
观魏武纪有感,元末明初,张羽,促路蜉蝣短，雄心日月长。玉床飘穗帐，犹自恋余香。
题倭翁,元末明初,张羽,万里扶桑国，年年贡扇来。皇都无酷暑，赐尔拂尘埃。
山居七咏题画送周伯阳 其一 游仙顶,元末明初,张羽,盘云陟危磴，十步五回坐。道旁无虎迹，曾有游仙过。
山居七咏题画送周伯阳 其二 白石坞,元末明初,张羽,秀出众峰顶，寻常云雾里。上有万年松，食之令不死。
山居七咏题画送周伯阳 其三 茅坞,元末明初,张羽,涧路行将尽，高阁倚空虚。月明万籁尽，空山闻读书。
山居七咏题画送周伯阳 其四 昆仑山,元末明初,张羽,空林无人行，下有百年墓。洒扫复何人，萧萧白杨树。
山居七咏题画送周伯阳 其五 九曲山,元末明初,张羽,竹林路阴阴，寻幽不觉深。不比羊肠坂，空伤行客心。
山居七咏题画送周伯阳 其六 泠坟,元末明初,张羽,偶逐微官去，暂掩林中宅。手种茱萸树，归时高几尺。
山居七咏题画送周伯阳 其七 月潭,元末明初,张羽,春风试茶处，潭上葛花开。去尽同游伴，伤心此独来。
林皋秋色图,元末明初,张羽,岩云拥轻素，红叶当风堕。秋色满空亭，无人来此坐。
碧岫晴云图,元末明初,张羽,岚深山影寒，樵响不知处。绿树早莺时，千峰一家住。
题竹,元末明初,张羽,幸逃斤斧忧，独抱风霜节。时有饥禽来，枝头弄明月。
四贤诗 其一,元末明初,张羽,胜日罢书经，扬舲出远坰。清流兼峻岭，应不减兰亭。
四贤诗 其二,元末明初,张羽,昨别征西幕，神闲务亦闲。此中可高卧，何必是东山。
四贤诗 其三,元末明初,张羽,刺史放衙早，轻舟泛碧池。祗应官事了，来写放生碑。
四贤诗 其四,元末明初,张羽,闻道苏湾里，苏公旧此游。湖天风物好，应胜在儋州。
寄方以常 其一,元末明初,张羽,水竹小窗西，新诗待我题。相过虽不厌，只怕踏春泥。
寄方以常 其二,元末明初,张羽,清晨眺高阁，积雨春阳晦。望望君愈遥，青山愁独对。
六一泉,元末明初,张羽,醉翁去已久，废寺泉流圃。朝来春雨深，照见山鸡舞。
保公岩,元末明初,张羽,青苔满石龛，隐隐砌趺迹。想见夜禅深，岩前雨花积。
寺所书所见 其一,元末明初,张羽,荡子秋未还，双蛾敛寒翠。微步入莲宫，谁知此中意。
寺所书所见 其二,元末明初,张羽,修廊行复怯，风吹合欢带。小立避游人，佯对香炉拜。
兰室五咏 其一 香,元末明初,张羽,杂麝犹能别，兼风更不分。静时还自得，觅处却无闻。
兰室五咏 其二 根,元末明初,张羽,秋风凋绿艳，芳气生来歇。但使本根在，宁愁萧艾没。
兰室五咏 其三 芽,元末明初,张羽,冒土红初茁，缘池绿渐萦。道人偏爱惜，不敢下阶行。
题画 其一,元末明初,张羽,孤村翳余景，秋风在空谷。落日淡烟芜，坐看千里绿。
题画 其二,元末明初,张羽,谷口人未归，凉风满林樾。孤村云气深，千山雨初歇。
问徐道士病,元末明初,张羽,修竹闭云房，细路穿乱石。如何尘中人，来问仙家疾。
月潭试茶,元末明初,张羽,乞火从山妇，临流煮涧芳。怪来泉味好，并带落花香。
水边桃花,元末明初,张羽,何处惜春华，芳桃水际花。明朝风雨后，流落傍谁家。
方园杂咏十二首 其一 憩瓮台,元末明初,张羽,抱瓮汲晨井，灌余烟景微。独坐卷修绠，园芳犹满衣。
方园杂咏十二首 其二 牛羊坂,元末明初,张羽,小坂平如掌，春深绿草肥。牛羊识家近，日夕自能归。
方园杂咏十二首 其三 南隩,元末明初,张羽,北亭望南隩，高林悬薜萝。日莫乌声急，时闻劳者歌。
方园杂咏十二首 其四 芷径,元末明初,张羽,坐爱蘼芜绿，王孙罢远游。不似湘江上，千里动离愁。
方园杂咏十二首 其五 古沟,元末明初,张羽,故苑金沟断，荒园碧草秋。南朝多帝泽，曾向此中流。
方园杂咏十二首 其六 采蓝径,元末明初,张羽,采采不盈襜，幽芳逐微步。欲为公子裳，敢谓行多露。
方园杂咏十二首 其七 苍耳林,元末明初,张羽,杖藜成独往，青林人迹稀。日晏迷归路，翠实罥秋衣。
方园杂咏十二首 其八 见山坡,元末明初,张羽,举头见南山，相去能几里。莫言不在山，看山如屋里。
方园杂咏十二首 其九 道林,元末明初,张羽,邻近列仙居，瑶林閟清境。夜深明月来，送过幡幢影。
方园杂咏十二首 其十 月牖,元末明初,张羽,结屋连碧筱，虚牖抱园开。如何天上月，移向壁间来。
方园杂咏十二首 其十一 茶宴室,元末明初,张羽,园井汲寒绿，当窗煮金屑。应有山僧来，从君泛春雪。
方园杂咏十二首 其十二 东墺,元末明初,张羽,一壶兼一杖，独行东墺里。稚子倚柴门，孤烟屋头起。
戏呈金,元末明初,张羽,性同韦刺史，坐处爱焚香。宝鼎并鸡舌，烦君早寄行。
寝斋夜咏,元末明初,张羽,沉沉寒夜里，寂寞有谁怜。赖得窗间月，犹能照独眠。
题横塘萱草用酒字韵,元末明初,张羽,酒号忘忧物，花名乃相偶。忧来对花坐，何如饮美酒。
题画,元末明初,张羽,九迭屏前水倒垂，古今唯有谪仙诗。道人杖策穷源去，写得峰头乍落时。
绝句,元末明初,张羽,青苔黄叶掩柴扉，远客无端夜忆归。林外月斜童子睡，独临残烛解寒衣。
夏雨新霁图,元末明初,张羽,看图忆得住山阿，茅屋深深隐薜萝。风雨过来啼鸟静，白云更比绿云多。
题倭翁 其一,元末明初,张羽,小国贡来东海外，尚方分给午门前。终身永保君王赐，总遇秋风莫弃捐。
题倭翁 其二,元末明初,张羽,青宫甲观倚云开，侍从如云总俊才。昨暮传宣容握扇，丹墀清晓谢恩来。
赠五河驿丞孙本,元末明初,张羽,驿楼郁郁古河滨，日日征帆送使臣。不共灯前一杯酒，谁知亭长是诗人。
登韩信城望漂母墓,元末明初,张羽,绕城春水绿含漪，遥忆沙头澼絖时。若爱当时一杯饭，千年孤冢有谁知。
题画二首 其一,元末明初,张羽,千里生还不负期，入门成喜复成悲。忽看画里青山色，犹道长干雨后时。
题画二首 其二,元末明初,张羽,孤舟五月发金陵，遥见家山喜不胜。却忆石头城上望，白云何处是吴兴。
赠卜者,元末明初,张羽,老依卜市不论钱，习静年来白已玄。安得相逢王辅嗣，垂帘闲坐说先天。
题画 其一,元末明初,张羽,百道清泉石上流，白云初起乱峰秋。此中疑有陶弘景，高卧松风第一楼。
题画 其二,元末明初,张羽,旧是云山自在身，误将书剑逐风尘。犊车何日移家去，还作条桑种杏人。
横云迭嶂图,元末明初,张羽,丹崖碧嶂杳难攀，台殿高低积翠间。试遣北人来看着，多应说似洛阳山。
题画赠长兴杜典史浚,元末明初,张羽,下若溪头山似戟，武昌门外柳如烟。何如肆射平其去，束带闲耕墓下田。
题画赠税司吏,元末明初,张羽,缗钱算罢无余事，日日溪头醒复醉。长安七相并五侯，何似吴兴折腰吏。
梦中赋,元末明初,张羽,西施江上采荷花，孔盖如云万扇遮。如今不敢人窥着，昔日人看隘若耶。
寄灵隐良泐二长老,元末明初,张羽,两禅相对一灯悬，鹫岭龙宫地悄然。七百年来无好句，泉声空绕寺门前。
孟浩然雪竹图,元末明初,张羽,雪满秦京欲去迟，故人当路谩相知。平生多少惊人句，却向君前诵怨诗。
刘伶谢安陶潜王羲之像 其一,元末明初,张羽,鹿车载酒竹间期，不记山妻泣谏时。已识形骸为外物，何须荷锸镇相随。
刘伶谢安陶潜王羲之像 其二,元末明初,张羽,典午风流数谢公，高标自许伯夷同。桓郎跋扈苻郎健，都在尚书雅量中。
刘伶谢安陶潜王羲之像 其三,元末明初,张羽,五儿长大翟妻贤，解绶归来只醉眠。篱下黄花门外柳，秋光不似义熙前。
刘伶谢安陶潜王羲之像 其四,元末明初,张羽,白葛为巾不裹头，兰亭会里最风流。老来忘却观鹅癖，只爱山人许远游。
林下烧笋,元末明初,张羽,乱堆黄叶就林边，火力均时味已全。日暮栖禽疑未下，竹根犹自起残烟。
题画,元末明初,张羽,玉洞仙桃万树花，楼台彷佛蔡经家。神丹炼就何曾服，乞与山童饲白鸦。
题手画云山图赠王生泰,元末明初,张羽,积善桥东旧宅间，独随阿母住青山。鹿车奉引行春去，多在云松九琐间。
云山图,元末明初,张羽,薜荔花开僧舍闲，佛香时列竹窗间。朝来小试南唐墨，写得溪南数叠山。
舟次孤山,元末明初,张羽,水绕荒山路半斜，墓园无主属官家。我来正是梅开日，满目蓬蒿不见家。
海会僧房,元末明初,张羽,床头书卷绿牙签，病起名家手自拈。气息未回禅诵少，犹能弹舌讲楞严。
哀宋君女阿归,元末明初,张羽,客来唤出最钟情，暂别谁知便隔生。昨日闽州书信到，伤心犹有阿归名。
晓发嘉兴,元末明初,张羽,城乌啼散驿楼空，一舸苍茫曙色中。不是故人今夕共，定应愁绝雨兼风。
舟中闻歌,元末明初,张羽,何处清歌短更长，渚风沙雨共凄凉。不须直向天涯听，一日辞家已断肠。
雨中想东园杏花,元末明初,张羽,斋居清昼四无邻，黄卷中间过半春。落尽杏花浑不看，少年人似老年人。
东园报杏花未开,元末明初,张羽,芳葩未拆避春寒，日日烦君绕画阑。莫是主家曾见惯，含情欲待外人看。
孟浩然像,元末明初,张羽,横门雪满放朝回，油壁金鞍覆地来。谁是蹇驴乌帽客，解吟花逼艳阳天。
头陀庵聪道者房,元末明初,张羽,苦行能便自小持，松龛寂寂到人稀。斋厨日晏孤烟起，童子新将施米归。
题渊明白衣送酒图,元末明初,张羽,几回笑把菊花枝，遥望南山自咏诗。不值白衣人送酒，岂堪怀抱独醒时。
寄题兰室柳湖归隐图,元末明初,张羽,挂冠归去祗看山，心寄孤岚野鹤间。试数同时戎马客，几人投老似君闲。
寄兰室 其一,元末明初,张羽,离思逢秋自不胜，忽看书札恨翻增。遥知雨绝林塘静，独坐高斋似定僧。
寄兰室 其二,元末明初,张羽,行人共识孝廉家，流水当门略彴斜。日日高堂称寿罢，倚栏闲看紫荆花。
题徐贲画南浦亭图,元末明初,张羽,离离烟树接通津，南浦亭前碧草春。客里见图先泪落，只缘身是此乡人。
十二月三日对月,元末明初,王冕,今夜初生月，客中仍独看。遥怜吾老幼，未解脱饥寒。破壁箪瓢垒，疏梅霜雪团。再思先子训，默默泪阑干。
水仙子,元末明初,倪瓒,东风花外小红楼。南浦山横翠黛愁。春寒不管花枝瘦。无情水自流。檐前燕语娇柔。惊回幽梦，难寻旧游。落日帘钩。
联芳词三首 其一 品令,元末明初,王行,飞琼环佩。立缥缈、香云影里。冰丝萦蹙霞绡帔。瑶阶玉砌，雪月看初霁。不待夭妍相妩媚。任天然丰致。绰约仙姿真绝世。众芳无地。先得春风意。
折桂令,元末明初,倪瓒,片轻帆、水远山长。鸿雁将来，菊蕊初黄。碧海鲸鲵，兰苕翡翠，风露鸳鸯。问音信、何人谛当。想情怀、旧日风光。杨柳池塘。随处彫零，无限思量。
和靳天章彭城怀古,元末明初,王翰,戏马台前拥旆旌，三齐才破到彭城。项王帐底犹虞舞，汉祖军中尽楚声。百二山河功自弃，八千子弟势都倾。月明闲却乌江渡，长使英雄恨不平。
题金人出塞图,元末明初,李祁,穹林立乔松，峭壁插平地。苍茫绝飞鸟，倏忽见群骑。杂袭衣与裘，蒙茸间毡毳。差池鞭弭间，孰识谁贱贵。忆昔从北征，驱车出幽蓟。天时大雨雪，道远恐遂泥。牛马俱阻寒，驴骡缩如猬。所见人物殊，适与此图类。当时皇风淳，声教浃遐裔。雕题与被发，商贾罔不至。自从烟尘生，河海隔氛翳。舟车断往来，榛莽极荒秽。邂逅见此图，俯仰今昔异。矫首欲无言，长空正迢递。
一镜亭夜坐,元末明初,李祁,静夜临深池，萧条不成寐。蟾光上下浮，清飙左右至。潜鱼既息波，幽鸟亦敛翅。仰视河汉明，悠然发深喟。
斗室为江士瞻赋,元末明初,李祁,移舟向溪渚，结屋依山阿。从容鱼钓间，乐意何其多。天光入户牖，万象皆森罗。援琴奏逸响，清飙振林柯。亦有素心人，酒熟时相过。谁云一室陋，褊迫无逶迤。所嗟今世士，缔构高嵯峨。画栋隔飞鸟，朱甍映清波。一朝寿命尽，叹息将奈何。日月互显晦，乾坤相荡摩。愿言处兹室，乐哉聊永歌。
藤溪钓叟歌,元末明初,李祁,藤溪钓叟清且奇，出处不与旁人知。翛然垂钓坐溪上，下上云月相追随。朝看溪上云，暮踏溪头月。青山绿水是生涯，红蓼丹枫共萧瑟。有时欲写苍龙姿，雷轰电掣风雨驰。高堂素壁见挥扫，凛凛毛发寒生肌。有时直向梅花下，弄笔摇毫恣描写。新条旧干总横斜，嫩蕊疏花亦潇洒。藤溪钓叟非钓徒，遁世不见真良谟。得鱼沽酒唤溪友，颠倒汗漫同驩娱。君钓藤溪鱼，我作藤溪歌。风尘澒洞豺虎出，一笑奈尔藤溪何。
赠王汝贤,元末明初,李祁,澒洞知谁在，仓皇赖汝贤。壮心抛舞剑，惊胆落虚弦。暮雨沧江上，春风绿柳边。高歌聊自遣，世事欲茫然。
和咏鹤,元末明初,李祁,老去曾看相鹤经，暂从华馆试伶俜。几年养就丹砂顶，竟日闲梳白雪翎。万里壮心原自许，九霄清唳好谁听。神仙旧侣知何在，遥望蓬莱一点青。
次贺琴南韵,元末明初,李祁,茅屋秋风古道傍，衰容不似去年强。汉廷无梦陈三策，楚水空怀赋《九章》。落日乱鸦红树老，断云孤雁碧天长。相思无限关心事，不为催诗急雨忙。
贺俞总制造新衙,元末明初,李祁,为惜频年汗马劳，更闻新署列官曹。貔貅夜宿辕门静，鸾鹄晨趋剑佩高。月满丽谯添雉堞，雨深山寨长蓬蒿。公余秀水桥边路，千骑鸣笳拥节旄。
御赐恩荣宴,元末明初,李祁,堂吏喧呼拥后先，綵帘微动八音宣。圣恩汪濊儒臣集，天语丁宁宰相传。翠叶银幡高压帽，玉盘珍果谩堆筵。沾濡拜舞归来晚，马上题诗不记鞭。
题画鹰,元末明初,李祁,劲翮排霜戟，天寒气转骄。草间狐兔尽，侧目望青霄。
题风雨图,元末明初,李祁,山中老子百年余，前代衣冠只自如。高阁捲帘无一事，满天风雨坐看书。
题赤鲤图,元末明初,李祁,风翻雷吼动乾坤，赤鲤腾波势独尊。无数闲鳞齐上下，欲随春浪过龙门。
题雪禽,元末明初,李祁,幽禽栖稳棘枝低，黯惨江天雪四围。明日郊原晴烂熳，好寻芳树弄毛衣。
山居首夏十首示外孙陈祖兰 其一,元末明初,李祁,东风满意绿周遭，乍著单衣脱敝袍。最爱晚凉新浴罢，坐看春笋过林高。
山居首夏十首示外孙陈祖兰 其二,元末明初,李祁,前年新觅数株梅，移向庭前手自栽。惆怅近来风土薄，殷勤难得一枝开。
山居首夏十首示外孙陈祖兰 其三,元末明初,李祁,山前山后翳蒙茸，荆棘藤梢谩作丛。愿得长年撑饱饭，自锄烟雨种高松。
题画二绝 其一,元末明初,李祁,浩浩沧波天四围，秋风一鹤夜来归。祇应梦里闻长笛，知是年时旧羽衣。
题画二绝 其二,元末明初,李祁,町畦高下水漫漫，痛惜辛勤学种田。便拟明朝结长网，与翁同住浙江边。
鸡凫行,元末明初,陈基,鸡与凫，皆鷇育。凫爱水游鸡爱陆。凫昔未辨雌与雄，母不顾之鸡为伏。鸡渴不饮饥不啄，以腹抱凫谁敢触。凫脱鷇，鸡鼓翼。日日庭中求黍稷，啄啄呼凫使之食。凫羽日䙰褷，一朝下水不顾鸡。鸡在岸，凫在水，赋性本殊徒尔耳。鸡知为母不知凫，恨不随波共生死。
白头公词,元末明初,陈基,杜陵三月春风煖，燕语莺啼杂弦管。落花撩乱紫骝嘶，平乐归来酒尊满。雨急风篁忽已秋，幽鸟多情亦白头。不随翡翠楼中宿，却爱鸳鸯水上游。春去秋来不知老，安乐即多忧患少。绮窗深处语言奇，付与纷纷秦吉了。
刈草行,元末明初,陈基,原上秋风吹百草，半青半黄色枯槁。城头日出光杲杲，腰镰晓踏城门道。门头草多露未晞，尔镰利钝尔自知。一人刈草一马肥，马不肥兮人受笞。城中官厩三万匹，一匹日餐禾一石。
新城行,元末明初,陈基,旧城城旧人民新，新城城新无旧人。旧城城外兵一解，新城城中齐覆瓦。万瓦鳞鳞次第成，将军令严鸡犬宁。将军爱民如爱子，百贾皆集新城市。浙米淮盐两相直，楚人之弓楚人得。何时四海无荆棘，北贾贩南南贩北。
边城曲,元末明初,陈基,莫启匣中镜，怕见头上雪。莫放弦上箭，怕射边城月。边城月阙还再圆，头上发白何由玄。君不见自古边城有余乐，夜月联诗昼棋槊。至今月照郾城头，相国功名齐斗牛。
秋怀五首 其五,元末明初,陈基,我有一尊酒，独饮不成欢。岂无骨肉亲，悠悠隔河山。亦有平生友，合并良独难。古人千载上，世远不能攀。何如与明月，徘徊松桂间。月既知爱我，流辉照衰颜。我亦知爱月，托心同岁寒。长愿玉宇净，河汉生微澜。四海仰余照，亲友各平安。夜夜见明月，人人无苦艰。此月不可负，此尊不可乾。天地等逆旅，流年剧惊湍。古人虽云远，其言若芝兰。举觞以和之，对月更盘桓。
分省早集怀钱员外蔡都事汤管勾,元末明初,陈基,闲岁涉戎旅，终年废丘壑。一为尘网婴，竟负烟霞约。今晨适公署，时暑秋已薄。山翠落檐楹，湖光映帘幕。同袍二三侣，分携异今昨。畏途属贤劳，端居念离索。蹉跎愧衰暮，僶俛参画诺。临事每参差，忧时空謇谔。览此山水胜，写我情虑恶。迟子早还归，开尊共斟酌。
发吴门,元末明初,陈基,少壮不解武，衰老却从军。将相北出师，部伍各骏奔。伐鼓震城阙，树羽隐秋旻。水师歘龙骧，铁骑纷云屯。军容亦已肃，士气悉欲伸。载咏《东山》什，感激为逡巡。顾余麋鹿姿，辱参罴虎群。颓然介冑间，见此逢掖臣。微禄不逮养，匪材胡足珍。驱驰宠辱途，俯仰愧君亲。秋风吹海涛，落木满江津。去去勿踟蹰，浩歌天宇新。
大江,元末明初,陈基,夏后道九川，江源起西极。想当疏凿际，毫发无遗力。奔流赴东海，吐纳潮与汐。万古天堑雄，汹涌限南北。时秋八月望，烟雾四开辟。皓月丽中天，华星列东壁。俯击乱流楫，仰送抟风翮。眼空牛渚舟，气傲南楼席。平生临深戒，所至每兢惕。此夕独疏狂，四顾无与敌。风伯引轻帆，百怪皆辟易。前瞻狼五山，亭亭倚秋碧。
上乐,元末明初,陈基,夕次泰州郭，朝行上乐里。密雨洒蒹葭，秋风落菰米。颇闻承平际，鱼盐贱如水。箫鼓乐丛祠，讴歌动成市。中原正格斗，击柝闻四鄙。官道日榛芜，生人等蝼蚁。依依烟际舟，两两舟中子。来往卖鱼虾，出入官军里。生长离乱间，不识纨与绮。失喜见王师，被服多华靡。买物不论钱，仆仆更拜起。何当罢战伐，万国收戎垒。山河归带砺，车书复大轨。有地尽蚕桑，无人不冠履。腐儒亦何需，归山守松梓。击壤尽余年，此乐无穷已。
令丁镇,元末明初,陈基,水路转下乐，远赴令丁镇。落日淡平芜，荒村带寒燐。平时富鱼稻，税薄民不困。莲芡亦时丰，足以禦饥馑。江湖岁或艰，老弱行蠢蠢。相携就淮食，不得辞远近。四野今尽荒，百亩无一垦。鞠为凫雁区，无复限封畛。师行辎重随，士饱筋力奋。经费固有常，变通亦宜论。吾闻古贤将，羊陆开吴晋。食足边备多，高标邈千仞。
述老妪语,元末明初,陈基,岁暮涉淮海，不辞行路难。从军岂不乐，即事每长叹。老妪八十余，日晡未朝餐。自云遭乱离，零落途路间。岂无子与孙。充军皆不还。男战陷贼垒，孙存隔河山。数月无消息，安能顾饥寒。语毕双泪垂，使我心悲酸。上天未悔祸，豺虎方搆患。近闻山东变，世路复多端。悠悠颠沛人，何时即平安。
谢村,元末明初,陈基,舟行谢村路，却访义桥营。妖骨埋荒草，秋风洗复腥。青山不改色，红树远含情。当日闻风鹤，俱疑是晋兵。
塘西,元末明初,陈基,牵舟复摇橹，日出还亭午。风递五林秋，云挟塘西雨。盈盈采莲桨，坎坎迎神鼓。对此欲忘归，停桡更容与。
凤口,元末明初,陈基,溪坞晚含风，山营夜依谷。栖鸟息复惊，归云断还续。画舸止宵征，连舻衔尾宿。戍鼓杂鸣笳，秋声一何肃。
东塘,元末明初,陈基,轻舟下溪口，却转东塘路。鸡犬近相闻，渔樵远城戍。虽经丧乱后，渐有承平趣。处处白蘋花，家家红槿树。
吴江,元末明初,陈基,城邑带秋水，盈盈笠泽湄。西风一夜起，鸿雁尽南飞。晋日东曹掾，唐朝左拾遗。长揖谢轩冕，悠悠千载期。
楚州旧将歌,元末明初,陈基,楚州旧将守楚城，身与群凶殊死争。父母遭烹妻子戮，终天之恨何时平。近从王师却征楚，归寻父母身死所。忍疼刺血渍白骨，髑髅无言泪如雨。烹父之卒今尚存，恐惧复雠前自陈。将军谢卒汝勿畏，我志为国非为亲。群凶所重在其首，汝辈区区复何有。若令歼戮止渠魁，亲骨有知当速朽。将军将军孝且忠，天地有尽悲无穷。吾闻古有王陵母，仗剑杀身成汉功。
送李景先录判,元末明初,陈基,阊门柳枝短，君行不可缓。赠君不折杨柳枝，劝君饮此金屈卮。丈夫将身誓许国，安用当歌伤别为。青丝络控黄金勒，游宦鄱阳山水国。何处春风最忆君，琵琶洲上蘼芜碧。
乌夜啼引,元末明初,陈基,乌夜啼，在庭树，乌啼哑哑天欲曙。阿儿被诬身系狱，尽室烦冤受荼毒。乌啼何为绕吾屋？下堂唤妇起听乌，忽喜淮南儿有书。书中报道儿罪脱，此乐欣欣天下无。儿归拜母为母说，泰州使君当世杰。执法霜台旧司臬，明如青天皎如月。冤狱平反解缧绁，已死得生诬得雪。海可枯，山可裂，使君之德不可灭。乌啼爱我庭树枝，我爱使君君不知。使君归朝奉天子，日日听乌为君喜。
次韵答高元善,元末明初,陈基,迹忝芙蓉幕，心依虎豹关。老惊诗鬓短，贫觉酒尊悭。特达高书记，清新庾子山。多情凭塞雁，时寄一书还。
癸卯二月十二日常熟阻雨寄吴门分省同官,元末明初,陈基,一棹琴川路，频年此往还。海风寒挟雨，戍火夜连山。泽国龙分节，边城虎据关。故人南省幕，退食佩珊珊。
十六日开船值北风大作复泊北门,元末明初,陈基,风急江难渡，天寒雪更飘。济川虽有楫，跨海恨无桥。使节辞吴近，官军去楚遥。北门仍系缆，山雨夜萧萧。
三塔寺访宽老,元末明初,陈基,人世难行路，禅房独掩扉。鹤飞知客至，雨歇见龙归。天地干戈满，江湖故旧稀。愧非韩刺史，临别更留衣。
送侄让从军武安,元末明初,陈基,送尔徐州去，秋风几日程。水通彭子国，山拥楚王城。虎帐氍毹煖，犀船五两轻。从军古云乐，今我不胜情。
次韵钱伯行白芙蓉,元末明初,陈基,帝子西游太液池，一杯秋露为君持。空令越女羞容貌，不与唐昌共本支。娅姹最怜无语处，风流全在半开时。自移长信宫中去，学得班娘淡画眉。
娄江即事简郭羲仲瞿惠夫秦文仲陆良贵兼寄顾草堂,元末明初,陈基,娄江江上楼居好，沧海海头城邑新。蛮郎打鼓争起柂，鲛客捧珠来售人。风灯照人不数点，霜月涌波才一轮。人生会合岂易得，看剑引杯宁厌频。
次韵怀彦成,元末明初,陈基,沙棠为桨木兰桡，别后令人瘦沈腰。采蕺暂归灵越去，栽桃重赴武陵邀。醉乘莲叶春波阔，梦落檐花夜雨飘。犹记共游鸣玉洞，满山明月共吹箫。
寄玉山,元末明初,陈基,我爱玉山佳树林，草堂终岁有余阴。巢安翡翠春云煖，窗护芭蕉夜雨深。宝篆焚香留睡鸭，綵笺行墨写来禽。万竿修竹休教洗，日日平安报好音。
次韵郑有道喜王季野府判南归二首 其一,元末明初,陈基,故人日下拜官归，河水南来似带围。策马远游天府胜，食鱼偏爱锦江肥。蚕丛故国山犹在，望帝荒祠鸟自飞。万里欲将慈母线，芙蓉城里制春衣。
次韵郑有道喜王季野府判南归二首 其二,元末明初,陈基,海榴花放客南归，乔木参云总十围。绿蚁奉亲浮腊味，黄羊充馔割秋肥。恩承闽国荣三釜，心切滦都望六飞。锦里他年须报政，中天风露湿朝衣。
娄江杂诗,元末明初,陈基,百雉坚城镇海头，霜风中夜肃貔貅。乾坤浩荡鲸波息，井邑苍茫蜃气浮。民瘼东来皆可念，妖氛西望未全收。将军莫负黄金印，一鼓归封万户侯。
次韵孟天炜郎中看湖四首 其一,元末明初,陈基,千古英雄恨未销，海风吹上浙江潮。怒驱貔虎谁能敌？雄压鲲鲵不敢骄。踏浪掀旗空远迓，临流捐袂若为招。扁舟浩荡身先退，输与陶渔共采樵。
次韵孟天炜郎中看湖四首 其二,元末明初,陈基,雪涌潮头万叠多，秋风赑屃吼灵鼍。直疑碧海金鳌掷，复恐阴山铁骑过。勾践功名今寂寞，麻姑消息近如何？凭君更阐神明力，翻却蓬莱弱水波。
次韵孟天炜郎中看湖四首 其三,元末明初,陈基,千古东南诧海潮，摩挲强弩未全销。气乘日月分盈缩，声振山河欲动摇。击楫中流歌慷慨，倚阑斜日鬓飘萧。钱塘官酒秋仍绿，更与灵胥酹一瓢。
次韵孟天炜郎中看湖四首 其四,元末明初,陈基,风起城南思惨悽，独携长剑倚长堤。未谈秋水惊河伯，先跨涛江掣海鲵。力障狂澜扶砥柱，手挥妖祲豁坤倪。东流不尽凭阑意，长笑归来日已西。
寄陈庶子参军兼简饶介之郎中,元末明初,陈基,楚天漠漠水迢迢，千里怀人不自聊。帷幄喜闻延曲逆，行间窃忝事嫖姚。江空不采芙蓉寄，岁暮唯歌桂树招。华盖仙翁如见问，为言髀肉近都销。
自淮安使江南舟次通州寄同幕诸公,元末明初,陈基,频年共入嫖姚幕，此日先乘使者舟。海色晓迎龙虎节，天光寒动鹔鹴裘。山川咫尺分吴楚，河汉寻常近斗牛。南锁堰头官柳树，春风相约系骅骝。
三月十五日由淮安使江南别同官,元末明初,陈基,三月淮南柳色深，相看去住两关心。莺因求友声逾切，雁为离群思不禁。芳草将春青楚甸，暮云含雨碧吴岑。遂初尔有平生赋，何事驱驰雪满簪。
送谢参军十八韵,元末明初,陈基,帷幄抡材日，君侯许国年。三吴修职贡，六合倚蕃宣。绛灌功难并，龚黄政独贤。金汤新设险，琴瑟重张弦。借寇心虽切，安刘策最全。肯甘周顗泣，勇著祖生鞭。杀气连区夏，妖氛亘海壖。丹心期捧日，赤手欲擎天。绿爱苏堤柳，红依庾幕莲。此行真特达，临别更留连。夜蹙西湖席，春回震泽船。轻风吹解缆，落日惨离筵。浩荡十年客，衰迟百虑牵。眼青惭阮籍，头白事孙坚。迹忝枢机近，恩沾雨露偏。委身同草莽，报主乏埃涓。知己青云上，忘形太古前。愿君容一壑，随分老林泉。
次韵垂虹桥泊舟倡和,元末明初,陈基,何年伐石驾危桥，鲸浪翻江白雨飘。势控三吴虹倒影，气吞七泽水通潮。重渊有怪犀难照，蔓草无名火不烧。伯国黄金闻铸像，王门白玉想为标。功成海上身先退，脍熟江东兴可邀。岁月几何流水逝，山川如旧古人遥。鸿飞矰缴何由篡，鹤去樊笼不可招。浩荡扁舟归鉴曲，寂寥方丈似中条。越人尚以鸡为卜，楚俗相传鹏类鸮。自把文章论倚伏，敢将交态较淳浇。五湖烟景随时异，万里风萍触处漂。却忆春晖楼上去，为君裁取玉为箫。
题柯学士画竹,元末明初,陈基,群玉仙人佩水苍，金茎分露服琳琅。曾将天上昭华琯，吹作飞龙奉玉皇。
题倪元镇画,元末明初,陈基,西池亭馆带芙蓉，云水苍茫一万重。此日画图看不足，满帘秋雨梦吴淞。
次韵刘德方经历,元末明初,陈基,白露池塘点翠荷，越罗衣袖觉秋多。梨园弟子今华发，唱得开元供奉歌。
戏和玉山韵,元末明初,陈基,西子湖边苏小宅，锦官城里薛涛家。来时豆蔻初含蕊，别后菖蒲又著花。
涿州,元末明初,陈基,仲冬过渔阳，风日正凄厉。嗟此豪侠窟，自古称壮丽。煌煌神尧业，起自艰难际。奈何至中叶，四海皆鼎沸。良由开元主，养虎以自噬。惜哉曲江公，忠言谅何济。居人一何幸，属此承平世。耕牧畿甸门，圣泽湛汪濊。连山接神皋，旭日生爽气。独怜去国人，南征从此逝。
阜城,元末明初,陈基,忆昔日下归，已甘栖遁迹。胡为负初志，三岁四行役。我马不及秣，我仆不遑息。荏苒岁月暮，展转忧患逼。朝行过阜城，原野霜露白。一身如鸿毛，苦厌天地窄。
凌州,元末明初,陈基,晓出凌州南，昼行泥淖中。一步一踟蹰，四顾心忡忡。牵车者谁子？自言业为农。频岁值大水，田庐为之空。家有白发亲，日食忧不充。辛苦事商旅，庶以供飧饔。维人生两间，所贵亲爱钟。贫贱苟知养，奚必禄位丰。丈夫畏天命，敢不哀人穷。生世苦不偶，何由恤瘝痌。
旧县,元末明初,陈基,披衣听鸡鸣，膏车待明发。萧条古东阿，遗堞带残月。纡余入空谷，踯躅寻旧辙。前瞻阒无人，四顾皆积雪。悲风泱漭至，仆夫惨不悦。驱驰二十里，晴旭生木末。稍欣山色佳，缓辔行复辍。我生一何愚，奔走恒挈挈。赋命与仇谋，艰险难备说。蹉跎三十余，益叹身世拙。岂无浮海志，实恐甘旨阙。缅怀古圣贤，感激肠内热。
施家庄,元末明初,陈基,陆行已兼旬，岁暮诚劳苦。积雪兼层冰，跬步忧龃龉。暝投施家庄，居民喜相语。累日阴冱消，舟行了无阻。勇辞所乘车，侧耳听柔橹。棹歌杂吴讴，颇复慰羁旅。人言前年夏，洪河走平楚。漕渠当其冲，漫漶不可禦。民庐悉漂沈，桑田眇何许。所以亡命徒，潜踪匿芦渚。乘间作盗贼，往往遭杀虏。我方为饥驱，愿言适乐土。中原不稼穑，去去复何所。
徐州,元末明初,陈基,一昨始入舟，遥望徐州郭。水行已信宿，甫至城下泊。洪涛蹴长空，惊风怒相薄。乾坤无端倪，云水互参错。初疑鲸鲵斗，复恐蛟鼍跃。篙师为苍黄，客子俱骇愕。伤哉楚君臣，伯图已寂寞。空余苏公楼，突兀倚寥廓。徐人昔恃公，安若山与岳。文章与元气，万古相磅礴。大河失故道，崩奔势逾虐。生人化鱼鳖，中州废耕凿。安得不世才，为君拯民瘼。九原何茫茫，可爱不可作。
龙桥妇,元末明初,陈基,婉娈龙桥妇，空闺何恻恻。夫婿弱冠余，南征死锋镝。但见邻人归，不知夫踪迹。委身奉舅姑，誓志如金石。朝采陌上桑，暮向窗间织。织成锦回文，无处寄消息。织成双鸳鸯，无复合欢夕。何如织缣素，裁剪信刀尺。为舅作衣裳，为姑为饮食。
七月望日值雨宿窖中,元末明初,陈基,西游复入河东路，复巘重冈愁屡度。崎岖五里不到河，忽雷椎山雨如注。须臾百水争怒流，澒洞忽若龙腾湫。熊罴遁藏虎豹伏，魑魅乱叫狐狸愁。我马在前我仆后，我行一步一回首。阴风吹人股为慄，破帽笼头衣露肘。疾呼东来皓首翁，问劳慰我心忡忡。相延入谷已暝黑，下马共栖营窟中。不知今夕复何夕，俯仰人间长太息。劳生何必为形役，归有衡门且容膝。
潼关,元末明初,陈基,河浑浑，关崿崿，太古已来神禹凿。前车未行后车却，去马一鸣来马愕。自从虎视继龙兴，周道不复如砥平。至今惟有秦川路，千里秋风落叶声。
题画,元末明初,陈基,连山高高上无极，仰视青天不盈尺。俯览可以穷九域。我疑山灵应上诉，帝遣夸娥运神力。又疑蓬莱脱左股，万里飞来倚空碧。乾坤一色云冥冥，急霰始集雪又零。依依度桥者谁子，隐隐操舟如送迎。万壑千岩深且窈，两两相将事幽讨。若非淮南访八公，定是匡庐寻五老。意匠经营妙入神，披图烂熳皆天真。人间何处有此境，我欲从之一问津。
函关二首 其一,元末明初,陈基,水宿烦津吏，山行信馆人。度关车踯躅，入谷马逡巡。石戴泥中辙，风惊塞外尘。忧时非肉食，华发为谁新。
函关二首 其二,元末明初,陈基,万里西游客，归期趁早鸿。涧泉明晓练，山果落秋红。鸟度烟岚外，人行泥淖中。前途逢驿使，立马问关东。
江,元末明初,陈基,泽国长云雨，春山半有无。江源起巴蜀，地势控荆吴。客舍依鲛馆，蛮商杂贾胡。明时方利涉，吾道未乘桴。
久雨,元末明初,陈基,久雨妨农事，那堪夜复晨。云浮沧海日，花误洞庭春。行路悲游子，匡时仰大臣。未甘栖遁迹，霄汉有通津。
徐州,元末明初,陈基,日上彭城独倚楼，关河迢递水空流。不因跃马江东去，安得歌风沛上游。草带虞姬亡日泪，山余亚父病时愁。如何舞罢鸿门剑，不向咸阳一少留。
江上客舍,元末明初,陈基,晓来江上雨濛濛，烟火萧条客舍中。风急最怜巢幕燕，春寒犹滞寄书鸿。纷纷洲渚鱼盐聚，历历东南贡赋通。万里乾坤一羁旅，浊醪今夕与谁同。
江月楼,元末明初,陈基,中天楼阁郁嵯峨，良夜其如水月何。雪浪远从三峡至，露华偏傍九霄多。道人宴坐修禅观，游子登临听棹歌。曾是水晶宫里客，倚阑来此重婆娑。
轘辕,元末明初,陈基,远游重到洛阳城，又向登封道上行。路入轘辕秋更险，云收太室雨初晴。千重灌木漫山碧，百道飞泉绕涧鸣。欲访巢由渺何许，空余颍水照人清。
吕梁,元末明初,陈基,扁舟又向吕梁归，浩荡中流看翠微。浊浪满河冰乱走，黄云垂地雪交飞。奉身误叱王遵驭，涉世频沾阮籍衣。日暮不须吹短笛，沙鸥犹恐未忘机。
淮阴侯庙,元末明初,陈基,慷慨论兵笑沐猴，尽将生死付酂侯。手提汉鼎归真主，眼见黄旗出伪游。此日王孙归故国，何年漂母葬荒丘。英雄自古多遗恨，肠断秋风楚水流。
江亭,元末明初,陈基,江水出峨岷，江亭俯要津。诸侯皆职贡，百粤漫风尘。恩诏传中使，遐方倚外臣。出师劳上将，入幕富嘉宾。闻道元戎死，频伤义士神。三军宜雪耻，百战莫忧身。巫峡长多雨，潇湘已暮春。鼎鱼何足制，奏凯勿逡巡。
题水殿纳凉图,元末明初,陈基,白苧衣裳懒自裁，手摇罗扇此徘徊。水晶宫殿凉风少，欲劝君王筑露台。
倦绣图,元末明初,陈基,宫门深锁昼偏长，懒把春云绣作裳。恨不将身化胡蝶，长随飞絮近君王。
蓼花雪姑图,元末明初,陈基,红蓼花开水满洲，西风吹梦总成秋。衔泥不及三春燕，两两巢君翡翠楼。
寄萧尊师,元末明初,陈基,我昔山中寻紫芝，道遇真人行若飞。自言鍊骨有仙术，曾事神农为雨师。自从别后三千岁，不住尘寰即方外。我昨题诗遗羡门，为问真人定安在。答云往日隐东蒙，上下风雨骑苍龙。只今卖药居灵越，来往三吴弄明月。天上非无十二楼，人间乃复爱沧洲。时时跨鹤乘云气，历览无穷跨九州。劳生苦为尘缘缚，安得从之超广漠。手折三株海上花，去随鸾凤巢阿阁。
题葛仙翁移家图,元末明初,陈基,是处青山可鍊丹，问君拔宅向何山。纵令儿女恩情重，鸡犬何心不肯还。
君住耶溪南,元末明初,陈基,君住耶溪南，我住耶溪北。咫尺不知名，采莲始相识。君爱莲有花，我爱莲有实。花实本同根，君心勿相失。
送君当远涉,元末明初,陈基,送君当远涉，兰舟桂为楫。君去不思家，妾梦长相接。采莲将遗君，采花不采叶。妾貌不如花，君心不如妾。
贞女慎行露,元末明初,陈基,贞女慎行露，君子戒履霜。岁暮怀百忧，离居增慨慷。方舟岂无楫，河水亦可杭。临流不能度，伫立以徬徨。
题管夫人竹,元末明初,陈基,绮窗春影绿婆娑，梦作轻云覆碧波。日暮是谁调锦瑟，一江烟雨泣湘娥。
文殊寺高阁,元末明初,陈基,何年兰若倚崔嵬，观阁连天罨画开。泽国鱼龙霜后静，关河鸿雁日边回。阑干迥溯虚空上，岁月深从浩劫来。自信平生爱登览，夕阳高处重徘徊。
次韵袁仲长竹堂感兴,元末明初,陈基,一曲桃源忆故人，白头词客最伤春。南柯已寤平生梦，东海曾扬几劫尘。绮树莺花从自好，画堂丝竹为谁陈？不须闻此空惆怅，且看瑶姬舞绣茵。
次韵叔方寄沈仲说,元末明初,陈基,公子新成江上宅，更依西渚结幽亭。时清墟里还无警，月黑柴扉不用扃。流水暗和琴瑟响，好山浓入画图青。故人《白雪》歌难和，孺子《沧浪》曲自听。每厌狂夫谈《酒谱》，还从处士授《茶经》。庭前剩折忘忧草，不负君家玉胆瓶。
次韵钱伯行中秋玩月,元末明初,陈基,桂影婆娑白兔闲，九霄风露满江山。斗牛直上天悬近，河汉西流夜莫攀。织女机丝清浅际，姮娥宫殿有无间。坐看博望乘槎处，安得相从万里还。
绿波亭,元末明初,陈基,眼明忽见此亭新，公子诗成思入神。坐爱碧波千顷绿，梦回芳草一池春。每倾鹦鹉留佳客，欲采芙蓉寄远人。燕子不来秋已暮，倚阑无语独逡巡。
渔庄,元末明初,陈基,何处林塘好卜邻，清江绕屋净无尘。定巢新燕浑如客，汎渚轻鸥不避人。杨柳作花香胜雪，鲈鱼上钓白于银。春风无限沧浪意，欲向汀洲赋《采蘋》。
秋怀奉寄玉山主人,元末明初,陈基,江上秋阴十日多，思君不见奈愁何。风高泽国来鸿雁，雨入汀洲落芰荷。公子文章裁瑞锦，佳人衣袖剪轻罗。画船亦欲溪头去，听唱花间缓缓歌。
将往三沙有怀玉山征君会稽外史,元末明初,陈基,海门自与碧天通，独驭灵槎远向东。一道银潢秋浪白，三洲金刹日华红。龙吹花雨惭闻法，鸟语云樯喜报风。无奈思君重回首，依依江树送冥鸿。
题赵魏公墨竹,元末明初,陈基,魏公仙者徒，清风动千古。梦断江南春，飘飘游帝所。钧天张乐如洞庭，十二参差鸾凤鸣。归来记得当时曲，写作《湘灵鼓瑟》声。高秋素壁含萧飒，彷佛凉风起阊阖。满天明月浸沤波，岁晏怀人霜露多。
秦鹿行,元末明初,张宪,望夷宫中养秦鹿，百二山河春草绿。穿花尚作呦呦鸣，宁识外人须尔肉。李斯父子牵黄犬，上蔡东门志何浅。血污云阳腰领红，狡兔纵肥能几脔。阉高貌软足心路，称马献君君不悟。群臣相视莫敢非，只恐出言丞相怒。丞相怒，秦祚移。函谷不守秦鹿驰，高材疾足争逐之。项王叱咤起，乌骓日千里。逐之不得不肯止，人疲马困乌江死。沛公隐芒砀，手剑三尺长，网罗一举围咸阳。扼其角，刳其肠，食肉寝皮传后王。秦鹿死，走狗烹。后人不用悲韩彭，帝王神器匪力争。炎炎火德多洪福，前有高皇后文叔。回首平灵莽卓生，汉业亦同蕉下鹿。
鸿门会,元末明初,张宪,云成龙，气成虎，椎鼓撞钟宴真主。披帷壮士发指冠，侧盾当筵请公舞。白发老臣心独苦，玉玦三看君不语。五星东井夜联珠，天狗欃枪落如雨。鸿沟咫尺接鸿门，千里神骓一夜奔。君不见龙泉影里重瞳瞽，玉斗声中五体分。
朱虚侯行酒歌,元末明初,张宪,长乐宫中女天子，盛设宾筵欢戚里。百官侍坐莫敢违，诸吕諠阗笑声起。御史中丞不纠仪，叔孙制作成虚礼。朱虚奉敕起行觞，手提三尺昆吾钢。田歌声振野鸡伏，颈血光寒汉道昌。
上元夫人词,元末明初,张宪,七月七日夜，王母降汉宫。上元何夫人，仪卫略与同。头作三角髻，年可二十余。身著青霜袍，坐拥紫霞车。九云夜光冠，六山火玉佩。敛袂登殿阶，进向王母拜。王母坐止之，呼与共良会。翩翩三青鸟，飞来绿窗歇。口衔七蟠桃，甘脆胜冰雪。刘郎非仙器，内欲未断绝。怀核欲种之，开花待桃结。一桃九千年，徒尔縻岁月。上仙哑然笑，忽逐綵云灭。
井底蛙,元末明初,张宪,清水冷，井底蛙。鸾旗旄骑称警跸，垂旒佩玉登龙车。不知天下本一家，雌雄未决胡矜夸。井底蛙，井中小，堂堂东帝天日表。南庑岸帻彼何心，都布单衣笑君狡。君不见故人共卧严子陵，一夜客星侵帝星，何尝解作木偶形。
梁父吟,元末明初,张宪,伏龙隐南阳，高卧久未起。不肯渡长江，焉能涉漳水。炎炎火绝卯金刀，巍巍土王当涂高。种瓜儿子不力战，织履郎君无地逃。伏龙一起捍坤轴，雄据西南成鼎足。十年汗血战玄黄，五出王师争九六。万人之敌两熊虎，百战辛勤事行伍。河南河北谩称雄，不得袁曹一丸土。伏龙才起帝业新，千古君臣鱼水亲。遂使真龙全羽翼，风云成就二将军。
南飞乌,元末明初,张宪,南飞乌，尾毕逋，白头哑哑将众雏。渭河西岸逐野马，白门东楼追赤兔。冀豚荆犬肉不饱，展翼南飞向江表。江东林木多俊禽，不许南枝三匝绕。老乌莫侮髯郎小，髯郎讵让老乌老。东风一炬乌尾焦，不使老乌矜觜爪。老乌自谓足奸狡，岂信江湖多鸷鸟。捽乌头，啄乌脑。不容老乌栖树枝，肯使蛟龙戏池沼。释老乌，未肯搏，紫髯大耳先相攫。河东老羽云外落，老乌巢成哺铜雀。
缚虎行,元末明初,张宪,白门楼下兵合围，白门楼上虎伏威。戟尖不掉丈二尾，袍花已脱斑斓衣。捽虎脑，截虎爪，眼中视虎如猫小。猛跳不越当涂高，血吻空腥千里草。养虎肉不饱，虎饥能噬人。缚虎绳不急，绳宽虎无亲。座中叵信刘将军，不纵猛虎食汉贼，反杀猛虎生贼臣。食原食卓何足嗔。
夕阳亭,元末明初,张宪,百官供帐纷营营，夕阳亭西谁远行？充闾之子专阃钺，仗节万里西南征。结婚一语聋天耳，既凿凶门行复止。卫家五美空善评，奸谋仍落三竖子。君不见鬼公怒摄项城军，残喘聊延卫府勋。枯木剑锋金屑酒，天刑犹脱广成君。
胭脂井,元末明初,张宪,胭脂井，玛瑙甃，琉璃阑，黄金辘轳银绠寒。桃花小波下无底，雌龙古怨沈红水。妖姬不作井中鬼，玉树飞花落如雨。
代魏征田舍翁词,元末明初,张宪,臣本山东农，臣诚田舍翁。臣以隋末乱，出仕蒲山公。蒲山愎谏自用，故臣言不用，臣计不从。百万粮，一日尽，百万众，一夕空，力屈事去归山东。臣义不忍弃故土，事仇充，相随西来朝真龙。先帝不臣识，大臣不臣通。故臣上书自请安山东。山东归皇图，授臣洗马之职在东宫。东宫多不德，兄弟不相容。臣教太子剪黑闼，亲元戎。又教太子除陛下，太子不臣庸。太子既死，先帝命臣听陛下处分，臣安敢效匹夫小谅自与逆党同。陛下以臣尽心所事，赦臣死罪，除臣秘书，登臣政府爵位崇。臣于是感激，时时进谏开皇衷。陛下幸而时听臣言，以致四海太平年谷丰。使陛下功德及尧舜则臣心喜，小有过失则臣心忡。是以不四年中而有三代风。陛下初年诚心听谏，故天耳聪。今听谏不逮昔，故天耳聋。往以未治为忧，故人心悦。今以既治为安，故威德隆。往日用臣言，赐臣以黄金瓮。天厩骢，辍殿材构臣屋与墉。今日以人言仆臣墓碑，停臣子婚，为惠胡不终。喜臣则谓臣妩媚，恶臣则詈臣田舍翁。陛下不宜以喜怒毁誉损厥躬。臣荐侯与杜，谓其才略雄，臣岂阿党预知其终凶。臣录谏疏草，前后三百封。欲使后世知陛下，能听谏，致时雍。岂欲卖直归过为己功，避嫌焚草徒足恭。臣幸而身先朝露，使臣不幸，恐不免随比干，侣龙逢。独不记臣言良与忠，胡为乎会须杀此田舍翁。田舍翁，岂畏死，但惜陛下既杀张亮，又诛刘洎，剪刈大臣如刈蓬。臣不愿陛下祠少牢，立仆石，但愿陛下养气质，除内讧，毋以喜怒存诸胸。大臣无灾帝德穹，社稷无虞王业鸿。千秋万岁为唐宗，老臣不讳田舍翁。于乎，老臣不讳田舍翁。
大腹儿,元末明初,张宪,麀巫夜祷轧荦山，淫光下烛穹庐寒。柳城胡儿不敢睡，四野恶声啼狗犴。猪龙怒磔老枭腹，鳞甲粗疏头角秃。婪酣大肚三百斤，偷得真龙半分福。平卢宝刀未发硎，范阳毡帐先潜形。金鸡口吐东北赦，青骡蹄作西南声。凤凰池荒金镜破，獬廌台倾胡眼大。东风野鹿嚼杨花，白日妖狐登御座。华清玉甃汤作泉，洗儿果撒黄金钱。并刀剪綵十六幅，锦棚压碎宫娥肩。象床夜冷婴儿哭，猪龙爪破金诃玉。香龈不痛荔枝浆，雄心已饱鸡头肉。长安天夺蜜口臣，铜头鬼鼓渔阳尘。赤心一夜变胡腹，二十四郡都无人。潼关夜漏鸡声早，马嵬坡下冰山倒。剑门西寄杜鹃巢，练带玉环埋翠草。嘉山土门勤战功，猪儿帐下屠猪龙。旄头星落大腹破，几上鸾刀一尺红。
饯梁王,元末明初,张宪,寿春殿，延喜楼，梁王欲归天子留。楼前百戏排倡优，百官陪宴酬未休。梁王上马楼上头，梁王东归天子愁。天子愁，梁王喜。鸱枭暗移传国玺，砀山王气珑瑽起。皇后捧金卮，天子歌《柳枝》，家亡国破无多时。河东鸦儿独眼窥，纥干冻雀死不飞，灞桥送客那得知。
金匮书,元末明初,张宪,约誓书，金匮藏，不鉴柴家幼儿祚不长。弟兄子侄相继作，书记署名传晋王。金匮书，藏祸府，肘腋奇凶起慈母。深宫烛影夜无人，漏下严更天四鼓。寡妇孤儿不敢啼，戳地有声金柱斧。太平王子著龙衣，定策元勋孰敢非。艺祖有灵君莫急，朱牌金字火羊飞。
岳鄂王歌,元末明初,张宪,君不见南薰门，铁炉步，神矛丈八舞长蛇，双练银光如雨注。又不见铁浮屠，拐子马，斫胫钢刀飞白霜，贯阵背嵬纷解瓦。义旗所指人不惊，王师到处壶浆迎。两河忠义望风附，襄邓荆湖唾手宁。朱仙镇上马如虎，百战经营心独苦。赐环竟坏回天功，卷旆归来卧枢府。钱塘宫殿春风轻，娇儿安宴醉未醒。徒令功臣三十六，舞女歌儿乐太平。虎头将军面如铁，义胆忠肝向谁说。只将和议两封书，往拭先皇目中血。将军将军通军术，君命不受未为失。大夫出疆事从权，铁马长驱功可必。功成解甲面赤墀，拜表谢罪死不迟。惜哉忠义重山岳，智不及此良可悲。乌乎肆谗言，加毒手，申王心，循王口，蕲王湖上乘驴走。五国城头帝鬼啼，胡儿相酌平安酒。
端午词,元末明初,张宪,榴花照鬟云髻热，蝉翼轻绡香叠雪。一丈戎葵倚绣窗，雨足江南好时节。五色灵钱傍午烧，綵胜金花贴鼓腰。段家桥下水如潮，东船夺得西船标。棹歌声静晚山绿，万镒黄金一日销。
夜坐吟,元末明初,张宪,蜻蜓头落灯花黑，瓦面寒蟾弄霜色。玉壶水动漏声乾，夜冷莲筹三十刻。蓬头儿子冻磨墨，欲拾羁怀寻不得。起看庭树响风筝，斗杓堕地天盘侧。
秋梦引,元末明初,张宪,翠翘半亸双飞凤，辘轳金井悬银瓮。万丝翠雾刷鸦光，两点秋波和泪送。芙蓉带露不忍折，鹦鹉隔笼时自哢。多情宋玉正悲秋，故放香魂入秋梦。
襄阳白铜鞮曲,元末明初,张宪,襄阳白铜鞮，下蹋扬州郭。可怜扬州儿，弃戈甘面缚。大堤女儿何命薄，青年坐失荣华乐。荡子功成未肯归，闭门三月杨花落。
神弦十一曲 其一 圣郎,元末明初,张宪,双头牡丹大如斗，簇金小帽银花镂。绿斗长眉丹激唇，白马黄衫灌江口。平头奴子金丝发，六尺竹弓开满月。神獒帖尾卧床前，顽蛟尚染刀镮血。灵风飔飔石犀吼，吴船楚舵纷搔首。红云忽报七圣来，蜀波水色浓于酒。
神弦十一曲 其二 青溪小姑,元末明初,张宪,香炉盘盘青雾起，灵帷撒动金钱纸。练带斜垂八尺冰，缠项白蛇神色死。青溪小姑双露乳，起著神衫代神语。花裙绣裤蹋旋风，双袖翻飞小蛮舞。西山日落云冥冥，金龙画烛灯光青。土妖木魅作人立，古壁空廊闻履声。繁弦嘈杂社鼓吼，体挂羊肠磔牛首。扶神上马送神归，老狐醉卧檐前柳。
神弦十一曲 其三 湖龙姑,元末明初,张宪,洞庭八月明月寒，湖龙捧出玻瓈盘。湖风忽来浪如山，银城雪屋相飞翻。白鼍树尾月中泣，倒卷君山轻一粒。浪花拍碎回仙楼，万斛龙骧半天立。雨师骑羊轰昼雷，红旗照波水路开。青娥鬒发红蓝腮，紫丝络头垂黄能，《神弦》调急龙姑来。
天狼谣,元末明初,张宪,煌煌天狼星，芒角射参昴。独步天东南，烨煜竟昏晓。天弧不上弦，金虎敛牙爪。万里食行人，白骨遍荒草。火爇乌龙冈，血染朱雀航。列宿不尽力，五纬分乖张。戍客困疆场，荷戈涕成行。谁为补天手？为洗日重光。
子夜吴声四时歌四首 其二,元末明初,张宪,湖上水云绿，荷花十里香。咿哑木兰棹，惊起睡鸳鸯。雌雄两分去，不觉断人肠。
子夜吴声四时歌四首 其三,元末明初,张宪,白苧鸦头袜，红绫锦靿靴。玉阶零露冷，差折凤仙花。去去荡游子，秋深不念家。
红门曲,元末明初,张宪,红门欲开人渐稀，栖乌哑哑漫天飞。西宫宝烛明如昼，玉筵围坐诸嫔妃。黄羊夜剥博儿赤，金椀银铛进炰炙。银汉依微白玉桥，隔花宫漏夜迢迢，内城马嘶丞相朝。
富阳行,元末明初,张宪,摇首上马金鞭挥，山头白旗如鸟飞。西来万骑密蜂蚁，四面鼓声齐合围。金城木栅大如斗，五百貔貅誇善守。铁关不启火筒焦，力屈花猺皆自走。城南城北血成洼，十里火云飞火鸦。将军豪饮不追杀，掠尽野民三百家。
伥魂啼血行,元末明初,张宪,白面于菟行偃草，雄剑为牙戟为爪。夜越铁关吞九牛，弱妇婴儿眼中饱。郊原十里吹腥风，白骨塞途秋草红。肝肠挂树野鸦噪，鬼火照城人迹空。呜呼猎师心力巧，药箭无功机发早。旧魂走抱新魂啼，一夜黑风天亦老。
盂城吟,元末明初,张宪,盂城如斗复如铁，百万天兵半鱼鳖。狼星烛地响晴雷，白马将军夜流血。匣中宝剑寒生雷，一击能令太山缺。怒提往断落星丸，献与师臣补天裂。
桃花马,元末明初,张宪,房星下饮瑶池清，神光夜化花龙精。东风满背骑不得，冰痕净洗黄鱼腥。斑斑朱英点晴雪，滴滴真珠汗凝血。高蹄蹴蹋花雨香，仰面嘶春春正热。周家穆满游玄圃，万里西驰觐王母。青丝系树摇玉珂，锦绣丛中五云舞。归来复入玄都观，紫陌韶华政零乱。天闲不数连钱骢，路人只作文彪看。天台九曲溪流芳，解鞍春水浮丹光。刘郎牵入落花去，扑面玉鞭蝴蝶忙。风流自许王武子，未信叔痴痴不语。千年骏骨作铜声，燕昭台高金似土。
戏赠乍浦税使歌,元末明初,张宪,去年四月雨如竹，钱币不行百姓哭。故人走马初一官，日日诛求征税足。今年四月雨如箭，海贼东来船著岸。土兵东走百姓空，商征不成官吏散。故人本是西河夫，杀贼得官心气粗。如何临难乃无勇，不敢东向鸣桑弧。君不见彭城刘寄奴，长刀独战今非无。
汎舟黄颡湖望梅山,元末明初,张宪,汎舟黄颡湖，望见梅仙山。嵯峨结宝髻，皛淼浮银湾。长风荡青蘋，雪浪相飞翻。鱼龙现怪诞，水怒山自闲。讵知神灵意，杳在虚无间。缅思学仙尉，一去何时还？幽姿不可见，高风邈难攀。落日动箫鼓，把酒酬潺湲。
冬夜闻雷有感,元末明初,张宪,阳气涣不收，梨花开九月。无何玄冬夜，火灵飞列缺。疾雷故匉訇，大雨久不辍。顽云聚复散，淫风赤如血。虫豸不入藏，龙蛇竞出穴。寒威变融焕，四序失故节。胡为数岁中，雷向盛冬发。委靡不执柄，遂为群阴窃。及其不可忍，奋迅始一决。乃于涸寒时，䃸磹未肯歇。龙战久不解，险难纷纠结。既乖长养意，愈使威权亵。天怒不终朝，王纲有时裂。何能尧吾君，调理继稷契。先事诛权奸，以次及群孽。假尔霹雳车，为吾左黄钺。普天新号令，坐使万国悦。煌煌世祖业，中道复光烈。
于潜点砦经脱忽赤右丞战地,元末明初,张宪,路回山麓交，直壁万仞立。浮岚滴空翠，下浸澄泓湿。长峦拱天岳，坏道驶涧急。眷彼岩险势，一夫自敌十。要地不力战，崩奔胡可戢。哀哀左辖公，马革卧原隰。孰知王师重，戴首奉贼级。我来访战地，一恸已莫及。日入鬼燐生，阴风国殇泣。
我有二首 其一,元末明初,张宪,我有骍角弓，百步能破敌。力强不受檠，材美陋越棘。时能毙飞将，万骑莫敢逼。翻翻铁丝箭，剡剡金瓜镝。鼓寒霜气重，应手响霹雳。岂惟射渠魁，眼中已无敌。雄哉两櫜鞬，俨若左右翼。时来亦大用，不偶直暂塞。我弓虽少置，未许楚人得。
我有二首 其二,元末明初,张宪,我有雁翎刀，寒光耀冰雪。神锋三尺强，落手断金铁。在昔临元戎，志在除草窃。怒来死不顾，决眦肝胆裂。老蛟绕腰卧，夜枕寒泉冽。维时诚女赖，岂忍时暂辍。中途偶弃置，竟践秋扇辙。尘埋土花暗，绣涩神气灭。思之终永伤，默坐惨不悦。敢忘汉宣诏，不负吕虔说。金风吹秋郊，贼马政侵轶。又当携女去，旧义未遽绝。莫瑩鸊鹈膏，恐污荆卿血。
席上,元末明初,张宪,彼美璚林姬，绿云何盘盘。清歌珠落斗，妙舞玉成团。风急酒晕薄，月斜花露寒。剪灯续残醉，把袂接余欢。虽非长夜饮，犹胜万钱餐。
送陈惟允,元末明初,张宪,抱剑入帝都，未知何所求。观其辞气间，已类朱阿游。肝胆正激烈，既悲还复讴。欲销天下难，先断佞臣头。
题华山高卧图,元末明初,张宪,蹇驴不蹋丰丘尘，华山归卧云台云。曲肱枕石且适意，世事耳边殊不闻。建隆天子小天下，自起潜行风雪夜。经济元臣不敢眠，夜夜衣冠待车驾。南征北伐事纷纭，猛将四出貔貅军。尽取荆吴并蜀广，床头鼾睡只容君。
题黑神庙,元末明初,张宪,雄巫咂角神犀吼，翻脚翩跹起筋斗。血伥怒嚼葛党刀，剥面腥风下天狗。乌骓挐云捷飞豹，金兽吞头浑脱帽。青蛇丈八袅蛮旂，北府新分南岳号。卷鱼鸱吻高插空，飞甍列栋纷青红。花裙草裤自膜拜，白日椎鼓夜击钟。莫猺酋长不平贼，十丈龟趺誇石刻。既不能皂旂玄甲接武黑云都，谩缀竿旄半天黑。君不见兖州祠镇星，会稽借鬼兵。井埋骸骨烂，尸与雉堞平。乌乎，五花营，千里马，珠如砾，金如瓦。亡妻走妾各事仇，三尺弓弦泪成把，黑神黑神何为者？
闻说,元末明初,张宪,闻说江城破，归心梦里惊。肺肝从此热，手足近来轻。春事愁花朵，晨斋怯鼓声。平生慕王猛，今日莫谈兵。
听雪斋,元末明初,张宪,万籁入沈冥，坐深窗户明。微于疏竹上，时作碎琼声。扑纸春虫乱，爬沙夜蟹行。袁安政无寐，敧枕漏三更。
大都即事六首 其一,元末明初,张宪,平章桥上日，光禄寺前春。杨柳绿垂地，桃花红照人。粉香迷醉袖，草色妒行轮。屠狗悲歌者，空埋泉下尘。
大都即事六首 其二,元末明初,张宪,三月西山道，春风平则门。绣鞍红叱拨，毡帽黑昆仑。衣襆分香裹，壶瓶借火温。醉归杨柳月，绿雾掩黄昏。
大都即事六首 其三,元末明初,张宪,小海春如画，斜街晓卖花。连钱游子骑，斑竹美人家。袄色摇红段，鞶香斗蜡茶。额黄斜入鬓，侧髻半翻鸦。
大都即事六首 其四,元末明初,张宪,杨柳暮鸦啼，钟楼日入西。小车随客散，归马望尘嘶。碧瓦差宫树，金波溢御堤。时平足行乐，谁问醉如泥。
大都即事六首 其六,元末明初,张宪,千步廊前月，朦胧照御街。风檐鸣宝铎，雷板耀金牌。城影平铺地，楼阴半上阶。谁家吹短调？一夜乱春怀。
感古,元末明初,张宪,关内收三杰，淮南养八公。金成幽血碧，龙起瑞云红。过眼王章碎，回头帝业空。惟余白杨树，一类响悲风。
寄马将军,元末明初,张宪,马服古名将，孤军镇海壖。射雕天雨血，拔槊地飞泉。筝手调银甲，花奴递玉鞭。虎营灯火夜，自注十三篇。
赠张习之,元末明初,张宪,膏雨昼廉纤，炉烟不隔帘。燕泥侵玉麈，蛛网挂牙签。夜枕花频妒，春衫酒半淹。绿窗人散后，明镜摘风髯。
次铁笛道人韵,元末明初,张宪,翠黛锁眉山，秾愁无处安。玉环双凤叫，珠髻九龙盘。花落梦初断，莺啼春未阑。檀槽儿女语，昵昵向谁弹？
游黄公洞十八韵,元末明初,张宪,十月山城气候偏，黄公洞里看春妍。五纹鹖雀娇疑凤，千叶蟠桃大似莲。巨弹落星天狗碎，神砮出土佛牙坚。杂花冉冉张红锦，芳草茸茸卧绿毡。厓泻蜂腰横断杵，岩撑虎口抱空弮。涧边野雉如人立，松下驯麛傍母眠。峰隐金鸡啼晓月，瀑翻银汉下长天。十围龙竹高逾树，五顶神芝秀结拳。藓壁冷云封鬼谷，宝函金穴秘神渊。枰遗商皓棋三角，剑缺黄巢石半边。丹火有人留蜕骨，玉棺几度葬神仙。扶危铁柱高擎掌，代步花舆不下肩。世隔衲僧方广地，路迷渔父武陵船。华阳未老陶弘景，勾漏先归葛稚川。记历何尝知晋魏，流光端可继彭篯。蓬莱方丈图间现，流水胡麻世上传。欲报谷城山下矿，已无圯上袖中编。便当导引师吾祖，深避衡茅一万年。
题院人画小景,元末明初,张宪,高栋层轩夜未央，溶溶新绿涨池塘。风轻杨柳金丝软，月淡梨花玉骨香。乱唾碧茸纡曲径，独循青琐转回廊。千金一刻谁能买，输与豪家白面郎。
席上得摇字,元末明初,张宪,翠馆行厨雪乍消，墙头新柳又垂条。珊瑚枕煖人初醉，鹦鹉笼寒舌未调。座上綵鸾珠插鬓，掌中飞燕玉围腰。海棠一夜东风软，落尽云边金步摇。
嬉春,元末明初,张宪,春来何处恼柔肠，柳下人家绿琐窗。画栋歌尘珠簌簌，雕盘舞袖翠双双。鼓翻芍药雷轰座，酒熟酴醾雪满缸。最忆瑶芝堂下路，一宵归梦隔春江。
赠张帅,元末明初,张宪,马似游龙槊似蛇，弁登雄雉服登猳。声吞汉贼当阳坂，气压秦皇博浪沙。蔽日浮云行按剑，满天明月卧吹笳。同宗亦有狂书客，坐对寒窗拟祃牙。
登齐政楼,元末明初,张宪,层楼拱立夹通衢，鼓奏钟鸣壮帝畿。万古晨昏常对待，两丸日月自双飞。寿山树色笼佳气，御水波光荡落晖。手把阑干频北望，心如征雁独南归。
春日,元末明初,张宪,彩毫漆点新蝉翼，奚墨云磨旧马肝。月落小窗琼佩冷，梦回孤枕玉钗寒。荼蘼架雪香生宴，么凤笼烟醉倚阑。笑我一春长闭户，柳花填巷卧袁安。
赋松江渔者,元末明初,张宪,短棹轻舟白发翁，往来常在泖西东。一篙绿水孤篷外，九点青山落照中。不尽春光杨柳雨，无边秋兴蓼花风。鸱夷盛酒羊裘卧，表海封齐莫论功。
书愤,元末明初,张宪,离宫金翠化为烟，土宇雕零旧幅员。岂是相君酣醉日，况逢天子中兴年。武关兵马全无信，浯水文章久未镌。白发诗翁忧帝室，长歌泣血拜啼鹃。
画扇,元末明初,张宪,渴龙饮清江，江水皆倒立。风雨满山来，石楠半身湿。
湖上二首 其一,元末明初,张宪,绿盖遮笼菡萏，碧澜摇荡鸳鸯。罨画船中鼓板，销金锅里时光。
湖上二首 其二,元末明初,张宪,红杏墙头粉蝶，绿杨窗外黄鹂。何处春光最好，蹋青人在苏堤。
夜月,元末明初,张宪,夜月小楼筚篥，东风深院琵琶。料理宿酲未了，春光又在邻家。
题画,元末明初,张宪,远岫层层何处？矮房簇簇谁家？烟树夕阳归鸟，清溪古渡横槎。
许将军郊居,元末明初,张宪,东青门东草地平，晓来浓霜如雪明。细弓胶劲不须焙，手撚骲头寻雁声。
简窦彦南,元末明初,张宪,二十四桥风月清，琼花观里坐吹笙。金盘露冷凝脂滑，一夜新霜睡不成。
竹蝶图,元末明初,张宪,落尽春红春梦熟，平沙小苑窗中绿。美人睡起背东风，蛱蝶飞来上修竹。
铁笛道人遗筚篥七绝 其一,元末明初,张宪,赞皇太尉有新题，不减吴江与会稽。最忆秋山霜月夜，卷芦一曲醉如泥。
铁笛道人遗筚篥七绝 其二,元末明初,张宪,朔客苍头一尺髭，酒酣气热卷芦吹。花娘不展徘徊拜，虚负王孙五字诗。
铁笛道人遗筚篥七绝 其三,元末明初,张宪,长安城里紫葡萄，关塞遗声透月高。一十八星清窍冷，无人唤起薛阳陶。
铁笛道人遗筚篥七绝 其五,元末明初,张宪,汉家卤簿最多仪，来驾双菰武骑随。不似酒边呼李衮，静携九漏月中吹。
铁笛道人遗筚篥七绝 其六,元末明初,张宪,一曲边声绕月楼，满天兵气似并州。塞鸿不管关山怨，闲却吹螺小比丘。
铁笛道人遗筚篥七绝 其七,元末明初,张宪,国手传闻张野狐，清歌最善月中芦。风前静洗箜篌耳，别画明皇按舞图。
方颐,元末明初,张宪,方颐大口玉颜红，七尺长身猛似熊。偏得将军传武艺，阔街飞马背开弓。
去妾辞,元末明初,杨维桢,万里戎装去，琵琶上锦鞯。传来马上曲，犹唱《想夫怜》。
女史咏十八首 其一 钩弋夫人,元末明初,杨维桢,婕妤未换母仪尊，闻说君王已寡恩。太子宫中无木偶，可无鞠域到尧门。
女史咏十八首 其二 班婕妤,元末明初,杨维桢,长门不用买多才，纨扇炎凉善自裁。五鬼一言能悟主，秋风愁杀望思台。
女史咏十八首 其三 绿珠,元末明初,杨维桢,百斛明珠价莫加，高楼投璧璧无瑕，临春不死胭脂井。又逐降王上槛车。
女史咏十八首 其四 冯小怜,元末明初,杨维桢,前山较猎御同车，一笑平阳等战蜗。挽得后衣才上马，琵琶又入代王家。
女史咏十八首 其五 杨太真,元末明初,杨维桢,万花丛里泽初承，紫磨金摇不自胜。义髻早知无死所，不如生不负青陵。
女史咏十八首 其八 女贞木杨氏,元末明初,杨维桢,守死重闺事不睽，九泉不负陆郎妻。至今坟上女贞木，不受商陵怨鸟栖。
香奁八咏 其一 金盆沐发,元末明初,杨维桢,华清春昼赐温泉，绾脱青丝散一编。翠雨乱跳花底月，黑云半卷镜中天。铜仙盘冷添甘露，玉女盆倾拾翠钿。拢得云鬟高一尺，罟冠新上玉台前。
香奁八咏 其二 月奁匀面,元末明初,杨维桢,一片清光照胆寒，玉容满镜掩飞鸾。素娥照见黄金阙，绛雪镕开白玉盘。翠点柳尖春未透，红生樱颗露初乾。好风为我披罗幕，一朵芙蓉正面看。
香奁八咏 其三 玉颊啼痕,元末明初,杨维桢,天然玉质洗铅华，怪底偏将半面遮。红滴香冰融獭髓，彩黏腻雨上梨花。收乾通德言难尽，点湿明妃画莫加。聚得斑斑在何处，软绡寄与薄情家。
香奁八咏 其四 黛眉颦色,元末明初,杨维桢,按乐图开列画堂，春愁何独损清扬。蜀山烟雨双尖瘦，汉柳风霜雨叶苍。索画未成京兆谱，欲啼先学寿阳妆。萧郎忽有归期报，喜得天庭一点黄。
香奁八咏 其五 芳尘春迹,元末明初,杨维桢,是谁步屧印微茫，便似石家春满床。软雪消时痕晃底，好风起处步生香。彩云飞上秋千镫，芳草侵来蹴鞠场。愁绝如痴成独立，绣鸳拾得在东墙。
香奁八咏 其六 云窗秋梦,元末明初,杨维桢,骨瘦魂清酒力微，路迷错莫是还非。罗浮晓月相将落，巫峡断云何处飞。金弹撇来惊忽忽，玉龙嘶了尚依依。不如直到钧天所，记得《霓裳》乐谱归。
香奁八咏 其七 绣床凝思,元末明初,杨维桢,绣线添来日正迟，香绒倦理一支颐。心游飞絮浑无著，身蜕枯蝉忽若痴。花帧错描愁伴觉，金针阁住许谁知。绝怜小玉情缘重，到死春蚕始绝丝。
香奁八咏 其八 金钱卜欢,元末明初,杨维桢,紫姑坛上祝方兄，忽听呼卢掷地声。星斗未分牛女会，阴阳先判雨云生。青蚨孕子宁无兆，玉蝶化身元有情。宝镜重圆三五夜，重磨半月问亏盈。
续?二十首 其一 学书,元末明初,杨维桢,歌彻阳春酒半醺，玉尖搦管蘸香云。新词未上鸳鸯扇，醉墨先污蛱蝶裙。
续?二十首 其二 习舞,元末明初,杨维桢,《十六天魔》教已成，背反莲掌苦嫌生。夜深不管排场歇，尚向灯前踏影行。
续?二十首 其三 染甲,元末明初,杨维桢,夜捣守宫金凤蕊，十尖尽换红鸦觜。闲来一曲鼓瑶琴，数点桃花泛流水。
续?二十首 其四 照画,元末明初,杨维桢,画得崔徽卷里人，菱花秋水脱真真。只今颜色浑非旧，烧药幧头过一春。
续?二十首 其五 理绣,元末明初,杨维桢,拣得金针出象筒，鸳鸯双刺扇罗中。却嗔昨夜狸奴恶，抓乱金床五色绒。
续?二十首 其六 甘睡,元末明初,杨维桢,漏减良宵昼日迟，困人天气酒中时。东家女伴太骄劣，偷解裙腰竟不知。
续?二十首 其七 蹋鞠,元末明初,杨维桢,月牙束靿红幧首，月门脱落葵花斗。君看脚底软金莲，细蹴花心寿郎酒。
续?二十首 其八 走马,元末明初,杨维桢,胡女牵来狞叱拨，轻身飞上电一抹。半兜玉镫裹湘裙，不许春泥污罗袜。
寄张伯雨,元末明初,杨维桢,句曲先生非隐沦，苦嫌城市客来频。每瞻湖上青乌去，不觉山中白兔驯。古洞神瓜圆似斗，空林老茯长如神。金钟玉几我所爱，鹤氅乌巾许卜邻。
送罗太初北游,元末明初,杨维桢,聚散何如水上沤，君行朔漠我东州。三年风雨同为客，一日江湖各问舟。古木残阳栖短景，清琴凉月照高秋。燕山驿路四千里，归梦还能到此不。
赠溧阳马闲云鍊师,元末明初,杨维桢,闲云隐者一区宅，相直芝山半面开。剑气上天看北斗，鹤人作语过蓬莱。樵柯石烂围棋在，梅洞云深采药回。相约丹阳寻祖武，三花髻子市中来。
追和鲜于公寄山斋先生钓石诗,元末明初,杨维桢,星滩分得小双台，不染东华半点埃。爽气时从仙掌出，青天忽见岳莲开。云根远带桐江水，夜雨新生海眼苔。九朵峰前成屡忆，不随霜鹤寄诗来。
送钱思复之永嘉山长,元末明初,杨维桢,湖头送客綵舟移，青雀飞来花满枝。进士旧传罗刹赋，佳人新唱《竹枝词》。黄桐锦树秋风早，青奥红云海日迟。思远楼前约相见，西山烟雨画新眉。
送费梦臣北上并简十八丈,元末明初,杨维桢,桃花新水涨湖头，今日南风起戍楼。云近紫台龙虎气，春回青海凤鳞游。箫韶美颂从容上，光范长书次第投。为问湖南名奉使，绿衣骢马正风流。
留别浯溪诸友,元末明初,杨维桢,浯溪长揖向兰溪，偶及高秋欲半时。明月不分天远近，故人相望浙东西。青山木落千樯立，沧海潮来万马驰。倚棹歌阑离思作，今宵风雨倍凄凄。
玄霜台为吕希颜赋,元末明初,杨维桢,仙家楼若有玄霜，无奈今宵月色凉。露下金茎仙掌白，光生玉兔雪眉苍。道人醉写榴皮字，仙客饥分宝屑粮。爱我西阑吹铁笛，碧云千里雁飞长。
和吕希颜,元末明初,杨维桢,雨过长江五月秋，主家宴客林塘幽。苦无奇字从人问，赖有清尊消我忧。道士旧游寻赤壁，美人相见忆罗浮。休官便拟璜溪住，莼菜鲈鱼不外求。
题春江渔父图,元末明初,杨维桢,一片青天白鹭前，桃花水泛住家船。呼儿去换城中酒，新得槎头缩颈鳊。
郭天锡春山图,元末明初,杨维桢,不见朱方老郭髯，大江秋色满疏帘。醉倾一斗金壶汁，貌得江心两玉尖。
吴咏十章用韵复正宗架阁 其九,元末明初,杨维桢,黄菊初花客未归，登高自试苧罗衣。真娘墓上好红叶，伍相祠前多翠微。
题二乔观书图,元末明初,杨维桢,乔家二女双芙蓉，一代国色江之东。乱离唯恐埋百草，岂料一日俱乘龙。江东子弟孙郎策，同住周郎道南宅。弟兄不减骨肉亲，喜作乔家两娇客。明年符死镜中妖，铜雀春深愁大乔。自是阿瑜能了事，黄星一道随烟销。小乔初嫁有如此，天下三分从此始。风流顾曲本多才，风雨鸡鸣戒君子。乔家教女善诗书，岂比小姑持刃为。帐中草檄名汉贼，已知事属方颐儿。君不见阿瞒老赎蔡文姬，博学才辩何所施，天下羞诵《胡笳》词。
自题铁笛道人像,元末明初,杨维桢,道人炼铁如炼雪，丹铁火花飞列缺。神焦鬼烂愁镆铘，精魂夜语吴钩血。居然跃冶作龙吟，三尺笛成如竹截。道人天声閟天窍，娲皇上天补天裂。淮南张涯人中杰，爱画道人吹怒铁。道人与笛同死生，直上方壶观日月。
题赵仲穆临黄筌秋山图,元末明初,杨维桢,成都画师称要叔，不独锦鸡兼写竹。李升笔法最称神，万里云山出西蜀。重峦叠嶂金碧堆，丹崖枫树如花开。银河著地可望不可到，上有仙家十二之琼台。峨眉玉垒天边落，万雉金城连剑阁。雪山西蜀为武担，石镜清辉缠井络。江边里牯似沈犀，水怪不敢湍金堤。支机石在严真观，浣花水落少陵溪。蜀王宫殿牛羊下，鼓吹却入鸡豚社。雪飞水磨旧敲茶，春酿郫筒荷熟鲞。草田麦垄烟光薄，交鹿呦呦雉角角。何处山僧赤脚归？空林野水日欲落。吴兴小赵精天机，出入内府阅秘奇。亲摹此本第一幅，闭户三月忘朝饥。老夫平生有山癖，草玄亭前双眼碧。江上何处未归来，黄鹤高楼吹铁笛。
题柳风芙月亭诗卷,元末明初,杨维桢,主家池馆西龙塘，龙塘华国参差芳。秋轮轧露春云热，水风杨柳芙蓉月。星桥高挂东西虹，宫花小队烟花红。金丝拂鞍长袖舞，夜静水凉神欲语。草池梦落西堂客，吟诗一夜东方白。
赵大年鹅图,元末明初,杨维桢,镜湖湖上春波明，湾埼树树鹅黄青。上有金衣弄簧舌，下有红掌浮绣翎。舂锄一白能自好，尚嫌性带鸬鹚腥。眼明见此群鸐鸐，不与匹鸟争春晴。大年笔法如《兰亭》，宛颈个个由天成。艮宫流落二百载，胡贾不厌千金争。却恨会稽内史无此笔，为人辛苦书《黄庭》。
月梅,元末明初,杨维桢,天上清虚府，人间香影家。阿刚斫桂斧，只合种梅花。
雨竹,元末明初,杨维桢,倚石添新笋，争妍个个添。佳人听春雨，笑隔水晶帘。
秋江晚渡图,元末明初,杨维桢,船泊大江口，行人与马争。不如渔艇子，高卧待潮平。
咏石榴花,元末明初,杨维桢,密幄千重碧，疏巾一拶红。花时随早晚，不必嫁春风。
秋雁图,元末明初,杨维桢,野水江湖远，秋风芦叶黄。南飞旧兄弟，一一自成行。
织锦图,元末明初,杨维桢,秋深未寄衣，络纬上寒机。断织曾相戒，夫君不用归。
题米芾小景,元末明初,杨维桢,烟雾林梢出，苍翠望中分。山溜杂人语，溪云乱鹤群。石梁逢释子，岩屋隐征君。皴皵谁家笔，披图有篆文。
留题毗山松风竹月亭,元末明初,杨维桢,荡舟北郭外，华表见新亭。水作游龙势，山为偃月形。怪松蟠水赤，高竹上山青。一束生刍意，千秋地下灵。
题边鲁生梨花双燕图,元末明初,杨维桢,燕燕两于飞，璚楼暮雨微。春风歌《白雪》，夜月梦乌衣。对语寄宫树，营巢接禁闱。江南花事晚，疑是苦思归。
题山居图,元末明初,杨维桢,千涧沄沄一径通，长松尽入白云中。征君更在山深处，满谷桃花烂熳红。
狼山晚晴图,元末明初,杨维桢,樵东风雪夜无边，一别狼山已几年。今日江南携画看，玉峰十二倚青天。
题芭蕉美人图,元末明初,杨维桢,髻云浅露月牙弯，独立西风意自闲。书破绿蕉双凤尾，不随红叶到人间。
题凌波仙图,元末明初,杨维桢,帝子乘风下九疑，含情欲去更迟迟。独怜江草年年长，曾见凌波解佩时。
题撚花仕女图,元末明初,杨维桢,写罢桃花扇底诗，木香手撚小枝枝。灵犀一点春心密，不许墙东野蝶知。
水墨四香画,元末明初,杨维桢,玉龙声嘶五更了，绿衣倒挂榑桑晓。道人冲寒酒未醒，梨花零落春云小。
瑞香花,元末明初,杨维桢,一团华盖翠亭亭，万个丁香露欲零。日炙锦薰眠不得，玉人扶起酒初醒。
题柯敬仲竹木,元末明初,杨维桢,洞庭秋尽水增波，光动珊瑚碧树柯。夜半仙人骑紫凤，满天清影月明多。
四马挟弹图,元末明初,杨维桢,八骏瑶池一半归，锦袍欲脱玉腰围。君王手挟流星弹，莫打慈乌绕树飞。
出猎图,元末明初,杨维桢,燕支花开春日晖，从官游骑去如飞。分明一段龙沙景，白雁黄羊好打围。
题墨雁,元末明初,杨维桢,黄沙衰草羽毵毵，八月天山冷不堪。昨夜朔风吹过影，尽将秋色到天南。
夜宴范氏庄,元末明初,杨维桢,南弁山间多翠微，池塘处处涵清晖。丹泉酿酒名千日，花树成窠大十围。童子单衣碧鹤立，美人两袖彩鸾飞。临分更作嬉春约，剩载红船白苧衣。
题孟珍玉涧画岳阳小景,元末明初,杨维桢,岳阳楼上望君山，山色苍凉十二鬟。剑气拂云连翠黛，佩声挑月过沧湾。洞庭水落渔船上，云梦秋深猎客还。最忆老仙吹铁笛，驭风时复往来间。
承天阁,元末明初,杨维桢,荆棘荒凉绕故宫，梵楼突兀画图中。地连沧海何由断，月坠青天不离空。螮蝀著檐秋易雨，蒲牢吼屋夜还风。越南羁旅登临倦，书赋囚人日月笼。
题张长年雪篷,元末明初,杨维桢,故人今在霅之滨，风雪孤篷未苦贫。二载溪头见安道，一蓑江上觅玄真。饭烝菰米香生夜，被拥芦花梦绕春。莫说江都锦帆事，芜城烟雨正愁人。
龙眠居士画扪虱图,元末明初,杨维桢,困敦游兆稽尧史，真卿夜降条山里。仙官岂荣玺书纸，铜符传信八子齿。雪鼠成精真错比，妒女庙前空宣旨。肯为阿照三征起，金榼堕地非酒鬼，巾箱以驴行万里。神仙狡聊复耳，青羊小儿元姓李。
古观潮图,元末明初,杨维桢,八月十八睡龙死，海龟夜食罗刹水。须臾海壁龛赭门，地卷银龙薄于纸。艮山移来天子宫，宫前一箭随西风。劫灰欲死蛇鬼穴，婆留朽铁犹争雄。望海楼头誇景好，断鳌已走金银岛。天吴一夜海水移，马蹀沙田食沙草。崖山楼船归不归，七岁呱呱啼轵道。
奉题子昂骝马图,元末明初,杨维桢,西家骁骑骁如龙，鼻端生火耳生风。东家老段老且蹇，有如征南矍铄翁。西家公子誇远服，千里之行一日速。东家主人役老段，不取骁腾取驯伏。主人公子性各殊，爱骁爱段知何如？若将夔蚿较足下，胡敢并辔争齐驱。朝明西家蹄一蹶，解鞍折臂中道歇。道傍仰首鸣向天，䠥躠风尘愁跛鳖。坐令公子心火然，顾瞻老段行在前。乌乎世步谁后先？东家莫厌迟迟鞭。
题履元陈君万松图,元末明初,杨维桢,紫芝道人天思精，南来新画青松障。东家画水西家山，积弃陈缣忽如忘。突然槎牙生肺肝，元气淋漓迫神王。亟呼圆瓦倒墨汁，尽写髯官立成仗。群争十丈百丈身，气敌千人万人将。交柯玉锁混鳞甲，屈铁金绳殊骨相。石斗雷霆白日倾，雨走蛡龙青天上。前身要是僧择仁，五百蜿蜒见情状。天台老林亦画松，三株五株成冗长。我家东越大松冈，五鬣苍苍郁相望。门前两个赤婆娑，上有玄禽语相向。雕龙梓客朝取材，伏虎将军夜偷饷。安得射洪好绢百尺强，令泫阴森移叠嶂。鼓以轩辕之瑟五十弦，共写江声入悲壮。
鼙婆引,元末明初,杨维桢,吴门玉帐元戎府，手击铜龙踏哮虎。锦貂半醉金盘春，芍药三千娇欲语。梅卿上马弹鼙婆，鹍弦掁掁金逻逤。软灰促节变干罗，枫香古调翻回波。四索真珠泻铜椀，三十六竽合笙管。孤鸾夜语乌丝愁，朔风吹寒青草短。玉环流落梨园空，三郎不在华清宫。凝碧池头散花雨，天上仙班奉明主。
王若水绿衣使图,元末明初,杨维桢,绿衣翠顶珠冠缨，西来万里陇山青。金鸡一鸣天下白，此鸟一鸣天下平。金精禀气清儆直，言语分明藏不得。宫中未闻家国事，共爱聪明好颜色。殿上衮衣谁小戏，宫中锦绷摇虎翅。皂雕御史不弹邪，拜赐君王绿衣使。
听莺曲,元末明初,杨维桢,紫骝踏花云满足，南陌东阡日驰逐。不如幽谷黄衣郎，好音绵蛮出深木。邻家女儿愁别离，杨花却傍珠帘飞。楼前关山人未归，奈何奈何啼黄鹂。
题王母醉归图,元末明初,杨维桢,瑶池春暖波如淀，不与红妆洗娇面。仙娥泛月蕊宫来，催宴璚花开水殿。麻姑满进九霞觞，金盘鲊熟芙蓉香。歌云缓绕紫鸾管，舞飙淑洒青霓裳。阿母嬉春淡妆束，云冠巧琢梅花玉。酒痕凝颊呼不醒，扶上仙山雪毛鹿。绮袍半脱露香肩，飞控不动金连钱。天风吹梦渡弱水，含羞倦倚双婵娟。归来笑拂龙髯席，汗湿鲛绡睡无力。玉钩齐上水精帘，十二璚楼月光白。吴兴画史笔如神，丹青貌得瑶池真。刘郎自是识仙趣，看花同赏玄都春。图中彷佛一相见，何必蓬莱问清浅。便呼青鸟报鸾笺，蟠桃明日重开宴。
六客亭分题送赵季文知事湖州,元末明初,杨维桢,秋水城下碧，秋山城上青。水晶出宫阙，云气到车軿。风流五马贵，六客联华星。美酒来东林，朱果取洞庭。奇画扫寒荡，妍辞约浮萍。焉知后不继，高堂葺残扃。送子河风道，宾鸿集修翎。官奴重秉烛，此笔怀苏亭。
凤皇石,元末明初,杨维桢,大瀛浴火乌，灭没失倒景。玉龙挟之飞，脱落叠浪顶。根从太始并，势与华嵩并。琅实既充脰，玉距犹在矿。马争滟滪堆，龟让天梯饼。神人不敢鞭，怒啄欲成瘿。迁轻岐阳鼓，扛重乌获鼎。坐寒彭蠡矶，沈怯景阳井。裘突月支头，剑磨严颜颈。秦女宁受跨，晋士岂容醒。灰历五千劫，金锁八千顷。未知金带恩，远却白羽影。会当鸣朝阳，即都有奇警。巨手一拍飞，钦师许谁请？
士女,元末明初,杨维桢,小玉相呼起问春，阶前草色上罗裙。玉钗半堕无聊赖，欲倩牙纤理乱云。
红梅,元末明初,杨维桢,罗浮仙子宴璚宫，海色生春醉靥红。十二阑干明月夜，九霞帐暖睡东风。
折枝海棠,元末明初,杨维桢,金屋银釭照宿妆，一枝分得锦云乡。梅郎底事多余恨，怪杀珊瑚不肯香。
禁酒,元末明初,杨维桢,铁史先生遵酒禁，笙歌不上小蓬台。忍看红雨将春去，孤负青天送月来。陶令额纱劳且裹，孔融手荐岂容裁。洞庭春色应无律，多种黄柑作酒材。
挽达兼善御史,元末明初,杨维桢,黑风吹雨海冥冥，被甲船头夜点兵。报国岂知身有死，誓天不与贼俱生。神游碧落青骡远，气挟洪涛白马迎。金匮正修仁义传，史官执笔泪先倾。
过沙湖书所见,元末明初,杨维桢,五月落残梅子雨，沙湖水高三尺强。大风开帆作弓满，白浪触船如马狂。唱歌买鱼赤须老，打鼓踏车青苧娘。故人相忆在楼上，坐对玉山怀草堂。
璚花珠月二名姬,元末明初,杨维桢,新年春色在邻家，队子三三聚馆娃。月满十分珠有价，花开第一玉无瑕。蒲萄酒滟沈樱颗，翡翠裙翻踏月牙。老子围红先点笔，诗成勉饮玉莲华。
纪梦中作书遗报复元,元末明初,杨维桢,九月九如三月三，五湖山水尽清酣。西瞻林屋三天近，南上风帆一日贪。潮蹴滟堆青不动，雨悬花洞气长谽。月中箫鼓神君殿，云下龙鸾帝子骖。猛虎护林依董奉，毒蛇避井施苏耽。胭脂塘暗清尘起，缥缈峰高碧落参。落日大堤花杲杲，西风茂苑草毵毵。越人仕倦秋思枣，吴女情多夜擘柑。自是王仁僧好伴，为予善唱《望江南》。
夕阳亭,元末明初,杨维桢,夕阳亭，马超超，车驱驱。问高贵，今何如？夕阳亭，行且止。白沙一信南风起，千载髑髅夜生齿。项成大府摄鬼豪，论功阙剪当涂高。竹书小儿既有罪，夕阳老魅诛何逃。呜呼，桐宫空毙金屑斝，鸳鸯榼中牛继马。
大健儿,元末明初,杨维桢,燉煌有力士，自称大健儿。气吞黄狼纛，义扶白鹊旗。李家春宫子，去逐春宫起。海池敌虬髯，不议真天子。天子亲评三大将，鸭绿归来肆骄宕。快刀不斫两牝妖，躄足甘为群鼠葬。老荆盗弄金乌丸，手持血日梦中还。何如短衣疋马射猛虎，老死不出终南山。
送曹生之京,元末明初,杨维桢,十载辞京国，常怀玉笋班。凤麟游璧水，虎豹启天关。海树分秦雨，江云隔楚山。壮游须努力，况子正红颜。
题苏武牧羊图,元末明初,杨维桢,未入麒麟阁，时时望帝乡。寄书元有雁，食雪不离羊。旄尽风霜节，心悬日月光。李陵何以别，涕泪满河梁。
送杨生琰归溧阳,元末明初,杨维桢,之子吾同姓，相逢已道南。春衣彫白苧，佳树长黄柑。雨淡潜龙寺，天清漂女潭。蒲公读书处，白石有新庵。
翡翠巢,元末明初,杨维桢,罗浮花使先春到，来傍玉楼深处巢。舞雪艳翻杨柳絮，歌云轻压海棠梢。屏开时露鸦头袜，弦断应衔凤嘴胶。却笑雪衣娘太劣，雕笼深锁未全教。
送僧归日本,元末明初,杨维桢,东风昨夜来乡国，又见阶前吴草青。金锡躅空灵鸟逝，宝珠嗅海毒龙腥。车轮日出扶桑树，笠盖天倾北极星。我欲东夷访文献，归来中土校全经。
芝云堂分韵得对字,元末明初,杨维桢,穷冬积繁阴，快雨不破块。问途玉山下，系船桃溪汇。主人闻客来，把酒欣相徕。窈窕双歌声，婵娟两眉黛。谈笑方云云，妍媸各成态。忆昔献策时，目炯重瞳对。下马宴琼林，宫花出西内。俯仰三十年，同袍几人在。明当理行舟，天远征鸿背。那能事烦剧，晓出星犹戴。行当谢冠冕，归荷山阳耒。
湖光山色楼,元末明初,杨维桢,仙家十二楼，俯瞰芙蓉渚。象田耕玉烟，龙气生珠雨。凤麟远水接空濛，小瀛夜折蓬莱股。兰台美人能楚语，十三雁急孤鸾舞。仙人醉骑黄鹤来，酣挥落日使倒回。剪取璚田一棱归，满天铁笛走春雷。
玉山草堂雅集又题,元末明初,杨维桢,我常被酒玉山堂，风物于人引兴长。银丝莼荐野鸭炙，金粟瓜取西杨庄。山头云气或成虎，溪上仙人多讶羊。何处行春《柘枝》鼓，阆州《竹枝》歌女郎。
春日有怀玉山主人,元末明初,杨维桢,梨花枝外雨冥冥，宿酒朝来尚未醒。倚砌宜男偏婀娜，隔窗鹦鹉太丁宁。紫鸾箫管和瑶瑟，金鸭香炉倚绣屏。青李来禽临已遍，定从白鹄授《黄庭》。
湖上感事漫成四绝奉寄玉山 其二,元末明初,杨维桢,湖水明于镜，湖泥浊似泾。祗应苌血在，染得水华清。
同郯九成过玉山舟中联句,元末明初,杨维桢,城角初升旭日暹，舵楼东向起遐瞻。鳌头直下痴云暗，鹢尾徐开破浪恬。野色微明金水曲，清江隐见玉山尖。雨收幕燕檐牙起，风飐樯乌帆腹添。波影白翻鸥个个，烧痕青出麦纤纤。弋来野鹜毛全蜕，笱得冰鱼口尚噞。解箨上萌莲菂苦，泼醅新盎蜜脾甜。避船好鸟机先识，入座江花手自拈。未必江山惟客有，也知吏隐许吾兼。桃花不隔仙源路，诗就宁辞晷刻淹。
席上作,元末明初,杨维桢,江南处处烽烟起，海上年年御酒来。如此烽烟如此酒，老夫怀抱几时开。
萧闲馆夜坐,元末明初,倪瓒,隐几忽不寐，竹露下泠泠。青镫澹斜月，薄帷张寒厅。燥烦息中动，希静无外聆。窅然玄虚际，讵知有身形。
走笔次陶蓬韵送叶参谋归金华,元末明初,倪瓒,手把玉芙蓉，青天骑白龙。出入人间世，飞鸿蹋雪踪。瑶草粲可拾，群峰森玉立。璧月挂天南，离离星斗湿。君昔在山时，玉韫山有辉。因同白云出，更与白云归。白云无定处，岂只山中住。河汉共萦纡，经天复东注。金华牧羊人，游戏不生嗔。笑拂岩前石，行看海底尘。手调白羽箭，陋彼磨铜砚。一语不投机，归欤宁再见。士岂始隗乎？全赵匪相如。项王疑亚父，竟尔龙为鱼。扰扰何时已？百年聊寄耳。良也报仇归，言从赤松子。去山今几年，还山大学仙。天台司马宅，云气近相连。
玄文馆读书,元末明初,倪瓒,真馆何沈沈，寥廓神明居。阳庭肃宏敞，丹林郁扶疏。眷言兹游息，脱屣荣利区。檐榱初日丽，池台凉雨余。焚香破幽寂，饮水聊舒徐。潜心观道妙，讽咏古人书。怀澄神自怡，意惬理无虚。谁云黄唐远，泊然天地初。回首抚八荒，纷攘蚍蜉如。愿从逍遥游，何许昆仑墟。
题画赠岳道士,元末明初,倪瓒,义兴岳道士，野鹤如长身。我知弥明徒，不是侯喜伦。结喉吟肩耸，铁脊霜髯新。手中石棋子，头上漉酒巾。久居离墨山，自谓无怀民。丧乱不经意，松陵留十旬。香云作舆卫，长松为主宾。既滋数畦菊，复种二亩芹。乐哉以忘死，道富宁忧贫。为我具舟楫，相期桃花春。
寻友人不遇,元末明初,倪瓒,洲渚多落英，溯流寻远山。轻舟载美酒，摇荡绿波间。俯咏拾瑶草，遐思隘尘寰。夤缘忽失遇，怅望遂空还。
苦雨行,元末明初,倪瓒,孟秋苦雨稻禾死，天地晦冥龙怒嗔。南邻老翁卧不起，漏屋湿薪愁杀人。自云今年八十剩，力农一生兹始病。两逢赤旱三遇水，租税何曾应王命。吾今宁免身为鱼，死当其时良可吁！
余不溪词,元末明初,倪瓒,余不溪水涵绿蘋，微风吹波蹙龙鳞。看山荡桨不知远，两岸桃花飞接人。溪回路转松风急，竹林华房霞气湿。忽逢道士颀而长，疑是韩国张子房。相期飘拂紫烟里，下揽沧溟浮玉觞。
醉歌行次韵酬李征君春日过草堂赋赠,元末明初,倪瓒,杜陵昔年有茅屋，浣花溪边锦江曲。古人不见春风来，桃李无言自山麓。石床藓涩青泥乾，决渠流水夜潺湲。可怜宝剑埋黄土，空余山月照波间。今我不乐空怀古，短世长年谁比数？花下那知李白来，山鸟恣歌童亦舞。酒酣大笑五情热，作相形求筑岩说。夷齐相逝居首阳，逍遥采薇饱芳洁。勿歌虞夏神农诗，贤愚等是百年期。鲁连耻秦亦蹈海，笑尔局促商山芝。少文壁间对图画，莫待老来难命驾。仰看翕忽浮云驰，安得乘螭与之化。漠漠杨花萦远天，迸壑晴雷惊醉眠。李侯神爽色不动，手中茶雪落轻烟。逢君此乐诚草草，便欲携君卧烟岛。海上千年白鹤飞，世人胡为而自老。
为曹佥事画溪山春晓图因题,元末明初,倪瓒,荆溪之水清涟漪，溪上晴岚紫翠围。连舸载书烟渚泊，提壶入林春蕨肥。身远云霄作幽梦，手栽花竹映山扉。矶头雪影多鸥鹭，也著狂夫一浣衣。
题张德常良常草堂,元末明初,倪瓒,翠壁邻丹灶，青枫背草堂。琴书聊卒岁，麋鹿自成行。涧水流杯滑，飞花入座香。能无问津者，及此系舟航。
游善权洞,元末明初,倪瓒,来窥善权洞，一上李公楼。水玦岩前引，云旌松际浮。然灯长不夜，垂钓只虚舟。欲读吴朝刻，真成冒雪游。
云槎轩,元末明初,倪瓒,已比沟中断，空思海上浮。随云秋汎汎，贯月夜悠悠。无路通河汉，凭谁问女牛？漂摇非有待，吾道付沧洲。
赠公远,元末明初,倪瓒,霜叶落欲尽，晚山看更青。蹑将沙际屐，坐久水边亭。俯仰已如梦，漂摇同泛萍。稻粱非所恋，黄鹄思冥冥。
张心远访郯九成因书以寄,元末明初,倪瓒,州府今为掾，风埃多厚颜。香芹浑满涧，去鹤未巢山。思逐春云乱，心随野水闲。张君应话我，樗散碧岩间。
寄虞子贤,元末明初,倪瓒,天阔海漫漫，昆山望眼宽。桃源迷晋世，松树受秦官。雨藓鹿迒遍，霜梧鸾影寒。封题数行字，聊问竹平安。
己酉八月廿三日雨至廿六日乃开霁赋五言呈德常,元末明初,倪瓒,积雨琴丝缓，沿阶藓碧滋。泥途方汩没，茅屋且栖迟。酒向邻家贳，杯从野老持。便应从此去，海上候安期。
画江天晚色赠志学,元末明初,倪瓒,不见吕君久，题诗怀不忘。风声浑落叶，山影半斜阳。独鹤来迟暮，孤帆出渺茫。为图秋色去，留寄读书堂。
次韵萨天锡寄张外史,元末明初,倪瓒,谷口路微山木合，湿衣空翠不曾晴。饥猿扳槛为人立，寒犬号林如豹声。小阁秋清听雨卧，长空日出采芝行。道心得失已无梦，沐发朝真候五更。
送张外史还山,元末明初,倪瓒,道士朝乘白鹤还，楼台金碧锁空山。半天花雨飞幢节，万壑松风杂佩环。丹井夜寒光剡剡，石坛春静藓斑斑。飘然便拟从君隐，分我玄洲一半间。
奉和虞学士寄张外史,元末明初,倪瓒,华阳上馆谁曾到，知有高人避世深。当户春云团紫盖，洗空花雨散青林。丹台篆迹龙蛇动，经阁松声鸾鹤吟。念子离居消息远，几将书札寄遥岑。
再用韵呈诸公,元末明初,倪瓒,北窗高卧自清宁，烟雾衣裳云锦屏。举世无知心自得，众人皆醉我何醒。黄熊号野兵埃黑，白骨生苔鬼燐青。旧宅荒芜时入梦，墨池谁访子云亭？
赠岳松涧,元末明初,倪瓒,曾访神仙五粒松，涧泉流润白云封。林间萝茑交青影，石上菖蒲开紫茸。煮石有方留秘诀，采苓何处觅行踪。岳君别我三千岁，晚戏沧洲又汝逢。
寄德朋,元末明初,倪瓒,故人欲问梁鸿宅，遗迹犹应杵臼存。枫叶菊花秋瑟瑟，荒园废圃雨昏昏。农人掩舍春明墅，县吏催租夜打门。唯有德朋多远思，赋诗刻烛酒重温。
和华以愚韵兼题所画春山高士图,元末明初,倪瓒,扁舟溪上数来过，白发残春奈我何！柳絮如烟迷晓浦，杏花飞雪点春波。林扉有客图丘壑，石室何人带女萝。欲和华山高隐曲，羁愁悽断不成歌。
风雨,元末明初,倪瓒,风雨萧条歌慨慷，忽思往事已微茫。山人酒劝花间月，秦女筝弹《陌上桑》。灯影半窗千里梦，泥涂一日九回肠。此生传舍无非寓，谩认他乡是故乡。
故吾,元末明初,倪瓒,缥缈青山日欲晡，瀰漫秋水兴何孤。鹤归城郭生新梦，尘掩图书尚故吾。南亩艺苗伤硕鼠，北窗临涧听啼乌。醉归倘乞封侯地，便复移家傍酒垆。
二月廿二日潘子素王叔明来慰藉临别为写水傍树林图并题,元末明初,倪瓒,积雨开新霁，汀洲生绿蘋。临流望远岫，归思忽如云。
竹石图,元末明初,倪瓒,雨过黄陵庙，风生渭水波。当时卸帆处，苔石倚乔柯。
为曾高士画湖山旧隐,元末明初,倪瓒,厌听残春风雨，卷帘坐看青山。波上鸥浮天远，林间鹤带云还。
绝句四首次九成韵 其一,元末明初,倪瓒,我别故人无十日，冲烟艇子又重来。门前积雨生幽草，墙上春云覆绿苔。
绝句四首次九成韵 其二,元末明初,倪瓒,断送一生棋局里，破除万事酒杯中。清虚事业无人解，听雨移时又听风。
绝句四首次九成韵 其三,元末明初,倪瓒,没径春泥不出门，山烟江雾昼长昏。糟床声杂茅檐雨，破却阴寒酒自温。
绝句四首次九成韵 其四,元末明初,倪瓒,郯子论诗冀北空，晤言千里意常同。待晴紫陌堪萦手，行咏山光水影中。
雨晴,元末明初,倪瓒,江上白蘋风起波，冷纹萦碧暮烟和。织成一幅鸳鸯锦，零落红衣远恨多。
绝句,元末明初,倪瓒,醉唤吴姬舞蹋筵，风阑花阵亦回旋。愁生细雨寒烟外，诗在青蘋白鸟边。
赋宜远楼,元末明初,倪瓒,宜远楼前春可怜，数峰依约乱流边。若为倚剑崆峒外，回望齐州九点烟。
别潘先辈,元末明初,倪瓒,君来烟草正凄迷，君去溪头柳叶齐。挂席中流竟东上，莫重回首向荆溪。
重送初上人参礼光公,元末明初,倪瓒,阿育王塔舍利存，山气无雪春冬温。莲花台近多罗树，中有人谈不二门。
竹枝词 其一,元末明初,倪瓒,钱王墓田松柏稀，岳王祠堂在湖西。西泠桥边草春绿，飞来峰头乌夜啼。
竹枝词 其二,元末明初,倪瓒,湖边女儿红粉妆，不学罗敷春采桑。学成飞燕春风舞，嫁与燕山游冶郎。
竹枝词 其三,元末明初,倪瓒,阿翁闻说国兴亡，记得钱王与岳王。日暮狂风吹柳折，满湖烟雨绿茫茫。
题画,元末明初,倪瓒,楼阁参差霞绮开，峰峦重复水萦回。赤阑桥外垂杨下，步月吹笙向此来。
正月廿六日漫题,元末明初,倪瓒,泖云汀树晚离离，饮罢人归野渡迟。睡起香销金鹊尾，独听疏雨打窗时。
二月十五日雨作,元末明初,倪瓒,风轩红杏散余霞，堤草青青桃欲花。寒食清明看又近，满川烟雨乱鸣蛙。
秋容轩,元末明初,倪瓒,碧花翠蔓引牵牛，丛竹黄葵意更幽。不用田畴三日雨，已输䆉稏十分秋。
题画,元末明初,倪瓒,南望铜官晓色新，三株松下一茅亭。何当濯足临前涧，坐石闲书相鹤经。
追和苏文忠墨迹卷中诗韵,元末明初,倪瓒,奎章阁下掌丝纶，清浅蓬莱又几春。三十六宫秋寂寂，金盘露冷泣仙人。
剖瓜仕女图,元末明初,倪瓒,月弯削破翠团团，六月人间风露寒。谁觅东陵故侯去，但知华屋荐金盘。
晚照轩偶题,元末明初,倪瓒,南湖春水碧于天，梦作沙鸥狎钓船。绿树拂檐风雨急，觉来依旧北窗眠。
画竹赠申彦学,元末明初,倪瓒,吴松江水似清湘，烟雨孤篷道路长。写出无声断肠句，鹧鸪啼处竹苍苍。
题秋江图,元末明初,倪瓒,长江秋色渺无边，鸿雁来时水拍天。七十二湾明月夜，荻花枫叶覆渔船。
偶成,元末明初,倪瓒,紫燕低飞不动尘，黄鹂娇小未胜春。东风绿遍门前草，暮雨寒烟愁杀人。
素衣诗素衣内自省也督输官租羁絷忧愤思弃田庐敛裳宵遁焉,元末明初,倪瓒,素衣涅兮，在彼公庭。载伤迨隘，中心怔营。彼苛者虎，胡恤尔氓。视氓如豵，宁辟尤诟。礼以自持，省焉内疚。虽曰先业，念毋荡失。守而不迁，致此幽郁。身辱亲殆，孝违义屈。蔚蔚荒涂，行迈靡通。雍雍鸣凤，世莫之逢。夕风凄薄，曷其有旦。吁嗟民生，实罹百患。先师遗训，岂或敢忘。箪瓢称贤，乐道无殃。予独何为，悽其悲伤。空谷有芝，窈窕且廓。爰宅希静，菽水和乐。载弋载钓，我心不怍。安以致养，寤寐忘忧。修我初服，息焉优游。
送甘允从北上,元末明初,倪瓒,翔鸿纵高姿，流水去不息。枉道别友生，扬舲望京国。婉娈前途憩，萧条余景匿。神京衣冠会，左右金阳宅。驱马流星繁，垂轩春雾集。嘉子玉质朗，早通金闺籍。行逢明主顾，入补词臣职。束带向晨趋，陪宴终日昃。芳年易为晓，所愿崇令德。英英白云飞，渺渺青山隔。秋风应节起，万里思亲客。迟子返旧居，衔杯数相觌。
秋夜,元末明初,倪瓒,空林漙露气，疏钟时独闻。清夜息群动，高居无俗氛。恬淡诚吾事，荣名非所欣。乐哉咏王风，忘年栖白云。
寄王道士宗晋,元末明初,倪瓒,王君旧隐地，闻更结茅茨。鹤氅春裁苧，鹅群雪泛池。时歌绿水曲，不负碧山期。夜雨生芳草，令人起梦思。
送僧,元末明初,倪瓒,闻说四明道，山川似若耶。去依阿育塔，还宿梵王家。野井封残雪，江船聚晚沙。光公强健否，持底作生涯。
赠王光大,元末明初,倪瓒,荆溪王隐士，相见每从容。借地仍栽竹，巢云独傍松。青苔盘石净，嘉树绿阴重。约我同栖遁，嵩高第几峰？
题画,元末明初,倪瓒,甫里林居静，江湖远浸山。渔舟冲雨出，巢鹤带云还。漉酒松肪滑，敷茵楮雪间。春风一来过，似泊武陵湾。
寄张德常,元末明初,倪瓒,卜宅近溪西，云烟咫尺迷。昼眠同野鹤，晨起候林鸡。旧种松三径，春栽菊满畦。来禽与青李，囊致不封题。
六月六日卢氏客楼对雨呈维寅,元末明初,倪瓒,无家随地客，小阁看云眠。涉夏雨寒甚，似秋风飒然。舞鸾悲镜影，飞雁落筝弦。好转船头去，江湖万里天。
因吴国良过玉山草堂辄赋长句奉寄,元末明初,倪瓒,玉山树色隐朝阳，更著渔庄近草堂。何处唱歌声欸乃，隔云濯足向沧浪。珍羞每送青丝络，佳句多投古锦囊。几问棹船寻好事，辟疆园圃定非常。
次韵郯九成见寄,元末明初,倪瓒,郭外青山旧结庐，微茫野径望中无。残生竟抱烟霞癖，好事犹传海岳图。夜壁松风悬雅乐，秋池菊水酌商觚。傥从世事求玄赏，好趁轻舟看浴凫。
题竹,元末明初,倪瓒,叹息真成汗漫游，经春历夏又嗟秋。林居已是能鸣士，顾我宁非不系舟。江渚出吟聊自适，竹梢清泪浩难收。王孙莫道归来好，芳草天涯恨未休。
清明日风雨凄然舟泊东林西浒步过伯璇征君高斋焚香瀹茗出示燕文贵秋山萧寺图展玩良久因赋一绝,元末明初,倪瓒,野棠花落过清明，春事匆匆梦里惊。倚棹微吟沙际路，半江烟雨暮潮生。
国宝照磨有平野轩在扬州城郭中今寓吴十许年矣至正丙午九月十一日在开元寺为写此图并诗以赠,元末明初,倪瓒,雪筠霜木影差差，平野风烟望远时。回首十年吴苑梦，扬州依约鬓成丝。
送元度北游,元末明初,倪瓒,荷锸空林春雨余，舣舟沙岸燕飞初。去寻天上仙人佩，肯顾山中隐者居。霜月四更提剑舞，田园二顷带经锄。兰荣柳密南檐下，伫子云间枉尺书。
悼顶山寺清上人,元末明初,倪瓒,杯渡前溪见水源，偶来佩芷服兰荪。香台犹带山窗影，经卷长依松树根。云起晴峰还有触，雪消春野不留痕。倏然我已忘言说，翠竹黄花自满园。
萨仲明为丞相府掾时僦居京师名其轩曰半野后买宅延陵亦揭是名于轩因雨宿其下遂为赋诗云,元末明初,倪瓒,何意开轩名半野，身存魏阙思江湖。斜侵瓜圃通花药，稍傍薇垣近竹梧。千里秋风催斫鲙，九霄晨露浥飞凫。如今别买荒城宅，自扫风林候野夫。
题所画云林小景图,元末明初,倪瓒,赤城霞暖神芝秀，洞里桃花不记春。何事却将山水脚，钟陵市上踏红尘。
病目寄宋时举,元末明初,郭钰,丁丁伐木最关情，病起秋风畏客程。隔雾看花生眼缬，誓天止酒闭愁城。荒村茅屋白烟起，落日枫林红叶明。青壁丹崖长在望，竛竮瘦影独心惊。
虞美人行赠邵倅,元末明初,王逢,大王气盖世、力拔山，七十余战龙蛇间。得人为霸失人虏，有妾如花无死所。夜寒苍苍星月高，不惜倾身帐中舞。大王恩深浅东海，青血荧荧春草在。当时早化剑双飞，四面楚歌那慷慨。芒砀山开五色云，雌雉竟与雄鸾群。呜呼后世乱纷纷，非君择臣臣亦当择君。
危脑帽歌读五代前蜀史有感而作,元末明初,王逢,白兜罗，青衲襫，金鸦翠翎七宝饰。圆方反正无定式，国人戴之天下惜。后宫如花醉妆美，君王无心冠带理。大木昼拔贪狼风，犹汎楼船济江水。承平礼乐亦草草，岂但当时帽危脑。可怜来者忘丧元，红缨末乱如云扰。君不见玉帛万国先王朝，会弁如星丽九霄。凤凰麒麟在郊棷，夔龙前殿奏箫韶。
银瓶娘子辞,元末明初,王逢,苍梧月落乌号霜，寒泉幽凝金井床。绮疏光流大星白，梦惊万里长城亡。女郎报父收囹圄，匍匐将身赎无所。官家圣明如汉主，妾心愧死缇萦女。井临交衢下通海，海枯衢迁井不改。银瓶同沈意有在，万岁千春露神采。魂今归来风泠然，思陵无树容啼鹃，先王墓木西湖边。
扬子舟中望鹅鼻山时闻黔南消息,元末明初,王逢,山环芙蓉城，私怪鹅鼻状。奔涛锁长薄，大石凛相抗。势雄千军垒，气敚万钟藏。草树春不蕃，莓苔滑难傍。刚风过灵雨，复值桃花涨。破暝鸥鹭盘，乘阴龙鱼王。飘鼓一苇间，揽之胆增壮。谢安晋元臣，岂局江海量。苍生方颠连，其敢遂疏放。黔阳百粤地，黄雾吹虎韔。再观神秀姿，不止西北向。焞焞苍精出，闪闪白月漾。三叫冯夷宫，吾奚独惆怅。
题烈女庙,元末明初,王逢,遗庙湖阴四百年，斑斑江竹映婵娟。鱼龙水落萑蒲外，鸡犬村成檿柘边。不待清名垂女史，尚存贞魄降神弦。君王社稷今焉在，伏腊粢盛自俨然。帷箔夜凉临月榻，佩环晨响起云軿。湘灵鼓瑟虞风盛，蔡琰闻笳汉鼎迁。嗟彼生还羞故国，何如死节报皇天。明妆靓服黄尘里，重为伤时涕泗涟。
读国信大使郝公帛书,元末明初,王逢,西北皇华早，东南白发侵。雪霜苏武节，江海魏牟心。独夜占秦分，清秋动越吟。蒹葭黄叶暮，苜蓿紫云深。野旷风鸣籁，河横月映参。择巢幽鸟远，催织候虫临。衣揽重裁褐，貂余旧赐金。不知年号改，那计使音沈。国久虚皮币，家应咏藁砧。豚鱼曾信及，鸿雁岂难任。素帛辞新馆，敦弓入上林。虞人天与便，奇事感来今。
忆旧游二首 其一,元末明初,王逢,醉酒高阳里，题诗左氏庄。碧云垂草带，红旭散花房。流水循除活，飞丝拂鬓长。座中谁潦倒，遗却紫香囊。
忆旧游二首 其二,元末明初,王逢,紫累妨过马，青苔委佩鱼。名通天上籍，腹有架间书。春水浮斋舰，山云落板车。尚怀仁里好，耕凿对休居。
感宋遗事,元末明初,王逢,五月无花草满原，天回南极夜当门。龙香一篆魂同返，犹藉君王旧赐恩。
自乾封归省祖垄过大南岭向玉山,元末明初,王逢,从亲客殊乡，所忻尘事屏。兹承有方役，愿言千里骋。朝辞县北山，午踰虚南岭。湿岚冱浮阴，高日下疏耿。乱田麦蕃膴，绝壁松秀整。登登箯舆劳，委委萝径永。异迹辨夔足，独往见僧影。冲襟畼宽旷，玄趣集深静。丘墓躬汛扫，庭闱念定省。仆夫戒期程，乌啼复予警。
复如乾封晚经渔浦,元末明初,王逢,穷曛经渔浦，寒水白于练。总总星东出，猎猎风北转。眼中兽蹄过，笛里鱼状变。稍闻刁斗应，渐喜烟火见。谁家长林根，系艇沙渚面。天含潇湘思，山错吴越甸。承平谢忧患，少壮忘羁贱。瓜桥往未遑，云源访殊便。明涉子陵滩，桂酒同一奠。
听郑廷美弹琴,元末明初,王逢,画阑月照芙蓉霜，博山水暖蔷薇香。石屏石几青黛光，郑乡君子琴中堂。榴裙蕙带辞罗洞，玉佩珠璎脱飞鞚。何处春深云满林，小巢并语梧花凤。君不见湘灵鼓瑟湘江浒，苦竹祠荒愁暮雨。遗音一听增感伤，使我无言重怀古。重怀古，鸡喔喔。明星烂熳东城角，谁家尚奏桑间乐？
妇董行,元末明初,王逢,北军南军和议时，两垒对立龙鸾旗。群雄棋峙国瓦解，乃与妇董光门楣。星辰错乱风云气，乾坤造就冰雪姿。浑家性命葬鱼腹，一舸涕泪随鸱夷。长眠自足为义鬼，后死只望予孤儿。儿在腹中兵在目，忆夫心头臂消肉。日昼惨惨阴灵啼，夜黑冥冥波浪触。马驼碛远暗尘土，鸡犬村空疏树木。峄山谁收白玉骨，蔡州地陷黄金屋。太尉前归明主化，招抚姑存寡妻宿。羞看人面问消息，强通语笑宽羁束。伯顺见义勇著鞭，锐士协力锋争先。道傍弩伏荆棘底，掌上珠还江海还。将门有后传世世，墓祭无所从年年。湘妃掺袂溯寥廓，汉女结佩穷幽玄。缟衣綦巾共缥缈，文鱼赤鲩长周旋。唇亡未久齿亦丧，独闻其风犹凛然。中原山河想如故，目断几点滕州烟。
简黄大痴尊师,元末明初,王逢,十年淞上籍仙关，猿鹤如童守大还。故旧尽骑箕尾去，渔樵长共水云闲。吹笙夜半桃花碧，倚杖春深竹笋斑。顾我丹台名有在，几时来隐陆机山。
过丘以敬管句吴山别业,元末明初,王逢,梓潼祠畔敞林扉，隐隐鸡声落翠微。铜篆解将还省署，银鱼忘却挂朝衣。石崖溜雨藤根白，篱落缘云瓠子肥。想见秋风遂高隐，中原野马正狂飞。
奉题执礼和台平章丹山隐玉峰石时寓江阴,元末明初,王逢,昭代优勋旧，平章谢斗班。堂开新绿野，玉隐小丹山。曣皖文璀错，孚尹气往还。昆丘玄圃畔，台峤赤城间。不假工雕琢，元承帝宠颁。静容宾从仰，明烛鬼神奸。秩礼均恒岱，谦光俯粤蛮。俨持周勃节，秀拥楚巫鬟。树错珊瑚朵，苔封翡翠斑。座裀联绮縠，车毂映朱殷。或跂双么凤，时窥一白鹇。炉香岚勃勃，檐雨瀑潺潺。地缩三鳌岛，天长九虎关。文饶淫玩好，灵运癖跻攀。日月由来绕，风云不暂闲。殷曾求傅说，汉亦聘商颜。金匮盟藏券，青春诏赐环。皇基同永固，国步罢多艰。馆阁题千首，琮璜价百镮。愿移铭盛烈，褒史著人寰。
题沈氏别墅,元末明初,王逢,小筑洄溏上，春阴水暂寒。柳遮莲叶艇，花碍竹皮冠。生理寻常足，闲心一寸宽。知予厌奔走，绝口不言官。
壬辰冬十一月避乱绮山简丘文中贡原父二教授,元末明初,王逢,云掩金戈日，风生铁马尘。乱离谁事主？贫贱独为民。鸡犬人烟绝，鼪鼯草木邻。喜闻同舍语，天已厌荆榛。
仙茅坞,元末明初,王逢,夜宿仙茅坞，金鳌涌乱山。天风来海外，烟火落人间。白石思同煮，青萝喜独攀。絺衣弄华月，公子亦忘还。
登越城故基,元末明初,王逢,吴王台对越王城，岁岁春风燕麦生。一片范家湖上月，照人心事独分明。
和张率性经历竹枝词二首 其一,元末明初,王逢,溪上鹅儿柳色黄，溪边花树妾身长。浮薸可是无情物，采得归来好遗郎。
和张率性经历竹枝词二首 其二,元末明初,王逢,道傍花发野蔷薇，绿刺长条绊客衣。不及沙边水杨柳，叶间开眼望郎归。
积雨齐居,元末明初,王逢,积雨生夏寒，盛阴失朝景。白鸟巢依阁，青梧叶垂井。幽观知候变，远引忘世梗。淮水方浸淫，吾甘系烟艇。
帖侯歌,元末明初,王逢,仙居县丞寇海邦，白昼突入干矛鏦。帖侯亲骑大宛马，快剑跃出苍龙双。须张眦裂赫如虎，杀气雄风助虓武。髑髅掷地血飞雨，短兵未接寇偃鼓。天南弧矢夜掩光，狼角赭赤云玄黄。洪涛鲸鲵去咫尺，再战身与城存亡。艨艟千百水犀手，主者谁欤仆旗走。岳立不转鏦杀之，殉忠国家良亦厚。君不见台州牧长金兜鍪，气节自是名臣流。情钟儿女挫坚锐，卒堕贼计空贻羞。男儿真伪那料得，长松古柏寒增色。鸿飞冥冥我何及，落日荒山泪横臆。
送宋宗道归洛阳,元末明初,王逢,选郎分手楚天涯，万里春明稳到家。庭下已生书带草，马头初见米囊花。汴淮湠漫经梁苑，星斗参差犯汉槎。中国未应风俗异，旧京宁觉路途赊。鲛宫献佩当明月，鹄殿吹笙隐太霞。貂弊世怜苏季子，赋成人哭贾长沙。若为抚事伤遗迹，正用怀才待物华。闻道乡闾诸父母，杖藜期看马卿车。
送朱自明辟闽宪奏差,元末明初,王逢,闽中乌府小清都，列郡山峦紫翠纡。王化直来天北极，文星多聚海南隅。暖尘花气随骢马，春日榕阴满鹧鸪。况有翰林持使节，宪郎应得效驰驱。
奉题先世所藏严子陵小像,元末明初,王逢,千仞台临七里滩，羊裘鹤发老鱼竿。客星帝座分天象，颍水箕山并晓寒。遂起后尘甘党锢，尚存余烈愧南冠。桂丛苯莼蘋花薄，怅望高风一羽翰。
送郡知事李仲常还金华,元末明初,王逢,列郡歌岑晊，孤城颂李膺。文华仙掌露，人品玉壶冰。画本黄荃学，诗兼毕曜能。关河千里道，风雨十年灯。荐鹗知无忝，登龙贵早承。朔云低紫禁，东璧映青绫。郎署新帷幄，儒门古豆登。鼋梁初隐见，羽檄遂飞腾。军事诸曹服，元僚太守称。芙蓉秋独卧，骠骑日同兴。众仰宽民力，谁堪作帝肱。扫除尘澒洞，屏蔽雪侵陵。野戍销锋镝，田家罢棘矜。昆仑天柱正，宸极泰阶升。顾此心常切，多君兴远乘。崇桃红雾敛，丰草绿波增。喻蜀汉司马，归吴张季鹰。宦情轻比蜕，行色澹于僧。三洞金晶发，双溪白练澄。过家饶赏咏，来纸细缄縢。
和张率性推官小游仙词二首 其一,元末明初,王逢,西王春宴百娉婷，玉碧桃花满洞扃。自饮一杯璚屑露，东风吹梦不曾醒。
和张率性推官小游仙词二首 其二,元末明初,王逢,云幢烟节紫霞裾，齐御泠风集步虚。若受人间尘一点，长门又属汉相如。
登双凤普福宫东楼赠吴道传时周境存隐君同席二首 其一,元末明初,王逢,道人独坐览辉楼，海底青天入座流。燕子飞来又飞去，游丝挂在玉帘钩。
登双凤普福宫东楼赠吴道传时周境存隐君同席二首 其二,元末明初,王逢,楼殿岧峣上赤霞，水纹蟠凤卧灵槎。石棋盘静香烟直，帘下双头百合花。
望江郎石,元末明初,王逢,仲春天气佳，万象欣改色。我行六峰外，遥见江郎石。二仪辟混沌，牵牛委晶魄。鼎列台辅姿，玉蕴圭璋德。三神浮瀛海，喷薄东一极。钜鳌因戴之，仙宫晃金碧。斯连厚坤轴，乃弃姑篾域。直上青莲花，或陨樵舍侧。安知非异境，自与三神敌。于时揽深秀，云雾忽巾幂。微风稍飘飖，空翠疑乱滴。杂英敷阳艳，嘉木生午寂。交交黄鸟音，好在千丈壁。二年思晤对，百里今咫尺。烟波动落照，道路阴已夕。尚恋女娲功，踌躇望西北。
忧伤四首上樊时中参政苏伯修运使 其一,元末明初,王逢,古青徐，十连五属桑枣墟。黄河失经人化鱼，吕梁设险豺为徒。船多才通玉帛贡，车多始登牛马途。守无官军法度疏，居无钜室城隍虚，欲去卤掠当何如？古青徐，岁久致君心烦纡。
忧伤四首上樊时中参政苏伯修运使 其二,元末明初,王逢,竹笠黄，黄金兜鍪势相当。兜鍪本居大将坛，左剑右印增威光。边隅将校望尘拜，州县曹佐闻风僵。况从元首授元柄，稍忤言意违军令。不因灾疫自焚船，那致生灵轻陨命。竹笠黄，兜鍪相当难走藏，兜鍪旦晚先戎行。
忧伤四首上樊时中参政苏伯修运使 其三,元末明初,王逢,官柳场，青芒芒，野鹰交飞扑马骧。年年十月辕门张，元戎始来坐虎床。翼舒箕哆鱼丽行，鼓进金退兵家常。起伏见讥孙武子，句卒贻笑曹成王。千夫散尽旌旗定，偏裨队伍相呼应。几处私恩误主恩，一回酒令行军令。酒醉边隅事不闻，边隅扰扰多烟氛。
忧伤四首上樊时中参政苏伯修运使 其四,元末明初,王逢,江海壖，家家浮生多在船。船居无租出无禁，竞卖田宅行盐钱。私盐渐多法渐密，隩里干戈攘白日。寻常恶孽不肯除，本固枝蕃祸非一。虎符龙节王者师，赦过录功先自欺。谏臣上疏劾已晚，蔓延及今归咎谁？地官合为弘远计，盐价减征同赋税。盗源既清民瘼除，五风十雨歌《康衢》。
客金陵遇有以茂才异等为荐者以病归泊龙湾二首寄丁仲容娄行所二先辈 其一,元末明初,王逢,柂楼酾酒出金陵，病后衣裳体不胜。风雨满江寒屃赑，庭闱何处发鬅鬙。周璆实下诸侯榻，王式虚蒙博士征。一曲离歌凝客思，几行疏树隔渔灯。
客金陵遇有以茂才异等为荐者以病归泊龙湾二首寄丁仲容娄行所二先辈 其二,元末明初,王逢,凤凰台上酒如川，醉拟题诗李谪仙。凿齿已成耆旧传，真长空觅孝廉船。十年萤案书连屋，八月龙湾浪拍天。无那病怀兼旅思，白云遥望夕阳边。
景阳井,元末明初,王逢,踏臂歌残壁月昏，骊龙犹藉井生存。石阑漫涴胭脂色，不似湘筠染泪痕。
送杨子明知事从观孙元帅分制沿江州郡,元末明初,王逢,寒日动大江，鞍马散沧洲。沤光灭没外，回见冰梁浮。壮士无人色，旗羽风飂飂。杨君志弧矢，笑被黑貂裘。祭軷千仞冈，掉鞅万斛舟。先声掠淮甸，遥制三边州。元帅统将权，言责在军谋。一言关兴丧，跬步分阳秋。天地属闭塞，波伏蛟龙湫。孤烟起天际，薄暮青转幽。百里静鸡犬，岂但穷兵由。雪贸荠麦生，犹闻铸戈矛。频年竭土壤，经时委川沟。行其所无事，凋瘵或少瘳。耀德不观兵，当今第一筹。君昔甚恻隐，曲宥千俘囚。归装轻于叶，廉价重琳球。敝邑蒙荐临，多暇获宴游。凤凰巢阿阁，黄鹄宜远投。菉竹霜实繁，知止畴与侔。芦根短刺水，鸒斯空啾啾。顾予麋鹿姿，蓬藋翳林丘。行藏任本性，道义期加修。
夜坐,元末明初,王逢,落日秋气昏，回溪夜喷薄。幽花敧露榭，孤萤陨风阁。冲襟谢烦歊，广簟生离索。瑰履望明河，南天正飞鹊。
义僧行,元末明初,王逢,世降道沦丧，盛事罕见之。我歌义僧行，蕲取国士知。僧臻生夏浦，俗号徐大师。勇敢重意气，赤手可猎麋。张忠郭解流，任侠不计赀。臻愿出门下，致死誓不移。盗寻寇马洲，鱼肉乎蒸黎。元戎坚营壁，大姓深沟池。壮哉张父子，分率脱项儿。父擒子死难，家不得敛尸。臻闻切齿恨，恨死不同时。夜即操斧刀，奋身斫籓篱。径入牛宫内，斧断张絷维。手杀盗六人，力挽间道归。妻孥拜堂下，金币谢所私。上公赐巾裳，欲以好爵縻。幡然掉臂辞，还山弄摩尼。方今国步艰，中外罹疮痍。铜虎尽悬绶，铁马谁搴旗。嗟尔匹夫臻，足张三军威。何不食君禄，为君靖淮夷。收名鲁仲连，千载为等期。天秋黄叶脱，日暮玄云驰。歌诗节鼓吹，用壮吾熊罴。
壮士歌,元末明初,王逢,明月皎皎白玉盘，大星煌煌黄金丸。壮士解甲投马鞍，蒺藜草深衣夜寒，剑头饮血何时乾？
寒机女辞,元末明初,王逢,鸳鸯机满东西舍，雪茧缫来日相射。世俗竞染红蓝花，妾心钟爱金丝柘。君王锦绣焚殿前，天孙凤梭蛛网悬。织成云雾制龙衮，万一熏香分御筵。
君家柳,元末明初,王逢,君家柳，万株一色鹅黄酒。龙鳞波暖袅翠烟，飞花直渡江南天。仓庚立晓燕穿午，薄暮啄木声丁然。腹中树蚀皮齧马，旧阴半减金城下。长条短条属行人，犹有持斤睨之者。秋来大地落叶鸣，心忆阳春泪如泻。
长乐未央玉玺歌为秦景容总管赋,元末明初,王逢,赤龙衔日照赤子，白蛇横毙乌骓死。东风吹冷咸阳灰，长乐未央连阙起。昆吾宝刀截琼肪，阴文小篆云汉章。盘螭作纽径二寸，历岁四百传天王。黄星孛明铜爵舞，铜仙泪泣如丝雨。盗将神器竟不归，玺亦漂沦频易主。使君购得心良苦，君不见丰城有剑气上冲。米船也贯沧江虹，陋歌先附苏卿鸿。
岁星渐高赠王伯紞进士,元末明初,王逢,岁星渐高辰星光，镇星不动天中央。荧惑退舍太白敛昼芒，南斗尚尔云微茫。有美一人被褐裳，思君思乡垂十霜。馺娑骀荡气郁苍，王屋石室岌相望。愿陪先驱弧四张，岁星辅日照八极，还种祭田汾水阳。
留别陆芳润张孟肤田仲耘王孟翼,元末明初,王逢,枫叶殷红枳实肥，蘋风萧飒芰荷衣。自甘许汜求田去，不拟刘蕡下第归。日落大荒猿夜哭，天含积水鹤云飞。诸君有待乘槎使，直犯星河织女机。
题虎树亭,元末明初,王逢,舟泊东西客，诗招大小青。山高白月堕，草偃黑风腥。植物钟英爽，精蓝被宠灵。凉阴慎剪伐，留护石函经。
过马天章水村居,元末明初,王逢,嘉兴马录判，归筑水村居。土锉长腰米，莼羹巨口鱼。青衫沾露薄，华发向秋疏。尚尔丹心壮，无时去玉除。
和惠子及雨中,元末明初,王逢,桃花昨夜愁尽发，燕子今春疑不来。雪衣鹦鹉亦可怪，错唤主人非一回。
题李唐江山烟雨图,元末明初,王逢,烟雨楼台晻霭间，画图浑是浙江山。中原板荡谁回首？只有春随北雁还。
马头曲 其一,元末明初,王逢,和戎汉明妃，亡吴越西子。鬼妾赐元臣，孰受卢弓矢。
马头曲 其二,元末明初,王逢,前时楚襄梦，今夕伶玄妾。琼断蓝桥浆，红流御沟叶。
萱图为李恒题于茂清轩中,元末明初,王逢,暄风宜男花，凉日忘忧草。一种两含情，亲容梦中老。
游鲤山,元末明初,王逢,乡山三十三，游鲤奠郊南。巀然独高大，秀掩东诸岚。土刚蓄炎精，崖仄削剑镡。我尝挹飞翠，远在沧江潭。波涛与伏兴，云雾相吐含。恍然穆王驾，八骏左右骖。又如琴高仙，脚踏朝蔚蓝。久思更徽号，新喜遂幽探。太白赋九华，后来成美谈。狂歌继其武，林间免愧惭。春风绿瑶草，秋霜红石楠。行将修月斤，为凿避世龛。蛟龙正格斗，鲲化谁其堪。
读贞燕记有怀鲁道原提学,元末明初,王逢,天涯老孤臣，想象赋贞燕。空梁泥屡落，故渚冰自泮。影托明镜鸾，梦接长门雁。飞云轩不归，自语清商怨。
义邓,元末明初,王逢,吾乡有邓添，千里负主骨。晨夜窜草间，宛转时虏窟。胼胝苦何辞，性命间一发。日车昏荡祲，虹晕或抱月。魂气相冲搪，鸟兽亦獝狘。经过百战地，青春暗消歇。深幸主有灵，全生及城阙。主母悲喜集，流泪心激越。主妾事他人，空庭自花发。主昔为龙蛇，公论不可没。但感衣食恩，疏戚均赏罚。在家为义奴，在军为义卒。庶几衔土乌，尚愧击蛇鹘。凄凄荐霜露，晰晰上参伐。不见秦舞阳，悲风动天钺。
排难行,元末明初,王逢,相如全赵璧，子敬存家毡。臣子奉君父，由来义当然。我为排难行，期播今后贤。至正十六年，楚氛蔽吴天。南台塔御史，尽室方颠连。风波萍浮寄，墟落匏孤悬。内无蚍蜉援，外绝鸿雁传。缩地漫劳想，拔宅欲假仙。形势转仓皇，一日犹三年。君闻急友义，侧身入烽烟。得子猛虎穴，摘珠骊龙渊。菱花奁影合，桂树月魄圆。青青骢马驹，环珥映后先。相看喜至骨，欲语翻泪涟。报之锦绣段，长谢赋归田。遂令鸡鸣客，远愧齐鲁连。我时载茶具，荡漾五湖船。萧萧春阴暮，载歌《伐木》篇。
题蔡琰还汉图,元末明初,王逢,铜台春深边草绿，琰因名父千金赎。残生既免毡裘鬼，哀衷莫尽芦笳曲。旧时汉妆慵复理，感义怀惭归董祀。入朝好语乱世雄，贱妾不为天地容，尔其忠事山阳公。
胥门柳,元末明初,王逢,今年胥门十一月，杨柳青青寒不脱。雕戈白马黄须郎，朝朝忍见行人别。行人吴头或楚尾，心趁飞花度黑水。避暑銮舆狩未回，都人南望思投箠。都人泣向都官道，塞北江南柳还好。风纚露沐恩既殊，报荅春光愿终老。君不闻虎狼之秦六国雄，可怜千丈泰山松，至今称是大夫封。
读闽僧谦牧隐所题雁宕大龙湫西瀑布常云展旗天柱卓笔双高峰诗予为之色动槩括一首,元末明初,王逢,雁宕龙湫气混濛，展旗卓笔势争雄。翠翀霄汉双鸾影，玉立东南一柱功。兴入常云飞夏雪，醉看高瀑挂晴虹。总惭尊者空诸有，万木围岩夜自风。
冥鸿亭偶题二首时岁戊戌 其一,元末明初,王逢,春阴过却几番风，野店山樱雾雨中。新水绿塘鹅并浴，嫩寒茅阁燕微通。大儿稍熟春秋例，幼女欢趋组绣功。四十今年浑意足，酒炊香满巷西东。
冥鸿亭偶题二首时岁戊戌 其二,元末明初,王逢,一家无事乐清宁，寄目冥鸿野外亭。江水未分南北限，月明常后毕箕星。子生猫栎垂垂赤，蔓长鸦藤故故青。天意物情应有在，且须料理相牛经。
闻何上海子敬毁淫祠开乡校因寄四韵,元末明初,王逢,鱼米骈登橘柚垂，备闻佳政起深思。女巫罢进《神弦曲》，乡校新陈《鲁颂》诗。风叶昼埋公馆静，霜钟寒度海云迟。高天鸿鹄东回首，亦欲朝阳借一枝。
无锡寓隐谢王左丞彦熙携酒馔远过,元末明初,王逢,玉帐旂旌拂紫冥，楼船神物护青萍。风云密拥将军树，江海孤悬处士星。深愧草茅优简拔，未忘蒲柳易飘零。竹西歌吹高阳酒，喜为寻春过野亭。
十二月廿二日为重阳王真人诞辰是日立春在淞江长春道院瞻拜真人及七真像敬题薛一山丹房,元末明初,王逢,寒尽东风破晓阴，真人遗像俨如临。山中霞熟千年酝，海上莲开七朵金。朔地兴王资化力，钧天朝帝动仙音。私忻泉石膏肓久，终日凝神紫气深。
乙未八月避地前湖三首 其一,元末明初,王逢,两地初雠杀，全家屡死生。守臣无大过，雄长自相争。魑魅阚当屋，鸺鹠啼过城。前湖落木外，排难愧齐卿。
乙未八月避地前湖三首 其二,元末明初,王逢,借地安樵爨，秋烟满桂丛。祸因贫贱少，诗到乱离工。有妹音徽隔，诸儿起卧同。数畦乌口稻，满待熟天风。
乙未八月避地前湖三首 其三,元末明初,王逢,竹底秋光薄，墙根朝日暄。稍通邻曲好，深荷野人恩。细雨菰生米，新霜芋长孙。加餐向茅屋，醒眼看乾坤。
至正丙午三月廿八日自横泖迁居乌泾宋张骥院故居有林塘竹石因扁堂曰俭德园曰最间得诗凡六首 其一,元末明初,王逢,卜宅宾贤里，生涯始有涯。忧缘常念乱，贫为数移家。径合交枝果，帘当独树花。池台几峰石，相友卧烟霞。
至正丙午三月廿八日自横泖迁居乌泾宋张骥院故居有林塘竹石因扁堂曰俭德园曰最间得诗凡六首 其二,元末明初,王逢,邻曲敦新好，园林恍昔游。衣冠时径入，棋槊夜忘收。已遂莼羹兴，何烦杞国忧。人生贵行乐，两鬓飒先秋。
至正丙午三月廿八日自横泖迁居乌泾宋张骥院故居有林塘竹石因扁堂曰俭德园曰最间得诗凡六首 其三,元末明初,王逢,无才甘在野，多懒惬行园。石露漙云气，池风损水痕。草深眠雉子，林静习鸦孙。拟著幽居录，渔樵共讨论。
题心觉元上人观露轩,元末明初,王逢,上人吾邻人，趺坐中竺岭。澹然观朝露，月落万籁静。丰林始如沐，萎萃飒以冷。石床仰嵌窦，余滴下微影。世皆汨尘劳，天或示短景。忘言理深诣，收视妙独领。茂陵和玉屑，有愐鹤知警。云深粥鱼鸣，盂钵躬自整。
赵善长山水,元末明初,王逢,画师今赵原，东吴谅无双。寸毫九鼎重，乌获力靡扛。翠树拥羽旂，深崦敞云窗。参差见罍斝，不无酒盈缸。老山石黄色，插脚琉璃江。隐若赤壁垒，势压曹魏邦。何当柔猛虎，蛟鳄遂我降。欠伸列仙崖，嚏咳渔蛮矼。
唐昭仪李渐荣辞,元末明初,王逢,日系包桑地瓜剖，宫闱去尺非唐有。庭春草合车断音，忝备昭仪奉卮酒。御香紫袖纤垂手，载拜载祝南山寿。龙须席转莲炬移，狼角斩天豨突牖。不辞陨命同君后，女三祸前妾忠后。无人为语巢贼奴，莫使儿知环柱走。
宋婉容王氏辞,元末明初,王逢,二宫有警无严跸，贱妾徒为虏雏匹。假如青冢向黄昏，不若金刀照白日。白濡一缕愿随终，烟沙漫漫霜雪容。令人想见旌贞石，气敌双高湖上峰。
题崔白百雁图,元末明初,王逢,老愚离群影久孤，客来笑示《百雁图》。揩眵试数失两个，莫喻画意翻令呼。得非长门报秋使，或是大窖传书奴。不然一举千里高鸿俱，其余淟汨碌琐徒，且唼且息翔且呼。营营郑圃田之稷，睢睢齐海隅之菰。遑知尔更衔尔芦，瓠肥卒至充人厨。小而曰鶀亦就笯，迩闻泽梁弛禁官罢虞。麋鹿鱼鳖同少苏，羽仪好在春云衢。
金世宗太子允恭百骏图,元末明初,王逢,金家武元靖燕徼，尝诮徽宗癖花鸟。允恭不作大训方，画马却慕江都王。此图遗脱前后幅，尚余龙媒群角逐。息鸡草黄霜杀菽，王气荣光等蕉鹿。山人尘迷朔南目，溪头姑饮归田犊。
葛稚川移居图为友生朱仲矩题,元末明初,王逢,典午三纲紊无纪，贼奴内向伯仁死。辞征尚蹈公以此，终托丹砂去朝市。千年盛事传画史，野夫获睹朱氏邸。壮肩糇粮幼琴几，杖悬药瓢风靡靡。长襦老婢手执箠，躬驱其羊羊顾子。两犍受牵头角颇，氂厖殿随亦忻喜。公披仙经瞳炯水，琅琅余音恍入耳。后骖夫人谢钗饵，膝上髫婴玉雪美。句漏尚远罗浮迩，若有函关气腾紫。天丁山灵状僪佹，开凿空青洞扉启。云霞输浆石供髓，二丽精华晨夜委。金光秀发三花蕊，飘飘上升碧寥止。同时许迈行加砥，一门翁孙良可儗，波散豆者颡遗泚。嗟今凡民苦流徙，落木空村泪如洗。
赵文敏公山水为董竹林山长题,元末明初,王逢,何山弁山秀可掬，上若下若蘋苕绿。翰林学士偶归来，亭倚鸥波送飞鹄。鹄飞尽没沧茫境，衣上青天倒摇影。鹿头舫子湖州歌，想带南风觉凄冷。冰盘瓜李进仲姬，生绡画就复题诗。郑虔三绝世无有，于乎何幸再见至大三年时！
谢中政院判买住昂霄枉过予龙江寓隐,元末明初,王逢,三年江馆闭斜曛，一日星轺下紫氛。老我已非佳子弟，壮公曾是故将军。未央双阙云端见，长乐疏钟月下闻。还语中原檿丝尽，六宫知爱石榴裙。
送吴照磨赴李司徒幕兼简张郎中,元末明初,王逢,司徒分镇越王台，瓯婺山光入望来。堂上修文间将略，幕中求旧得贤才。鉴湖木落鱼梁见，紫塞风高雁路开。莫禁白头狂贺老，酒船仍荡月明回。
寄陆宅之进士钱思复提学全希言学正,元末明初,王逢,花开花落雪盈颅，三地相望一信无。梁震不惭前进士，杜陵宁是老狂夫。长淮浪接江逾阔，南极星联斗不孤。想与穷经全学正，酒香邻社杖同扶。
经游小来泾简木仲毅,元末明初,王逢,髯参归隐小郊坰，乱日曾闻险备经。风黑浪高罗刹海，月明天度使臣星。东都先见逢萌得，广武重游阮籍醒。最是故家春草暗，杜鹃啼杀忍同听。
梦骑驴,元末明初,王逢,蹇驴双耳卓东风，前导青衣一小童。石涧倒涵岚气白，海霞高贯日轮红。桃花芝草经行异，鹤发鸡皮语笑同。却待朝天惊梦失，春醒无奈雨帘栊。
重游淀山,元末明初,王逢,鳌戴小蓬莱，方诸宫影开。崖根龙洞辟，山脉虎丘来。疏磬重烟水，残碑半雨苔。因之怀故国，游雁落清哀。
古宫怨二首 其一,元末明初,王逢,万年枝上月团团，一色珠衣立露寒。独有君王遥认得，扇开双尾簇红鸾。
古宫怨二首 其二,元末明初,王逢,误报迎銮出禁宫，阶前草是雁来红。玉颜岂就秋枯落，万一和亲在选中。
杂题四首 其三,元末明初,王逢,水凉风搅一池荷，睡眼醒来手自摩。数席云阴乱疏樾，髫孙惊报鹤群过。
杂题四首 其四,元末明初,王逢,藻池岸匝水仙开，满面香飘玉蝶梅。遗事罢书山馆寂，鼠狼行过雉鸡来。
江边竹枝词八首 其三,元末明初,王逢,社酒吹香新燕飞，游人裙幄占湾矶。如刀江鲚白盈尺，不独河鲀天下稀。
会别马颍渔,元末明初,王逢,别业归来千里余，泰山倾盖喜无如。青衫不污新丰酒，白发终乘下泽车。地入东南空驿骑，雪消齐鲁足淮鱼。彼行此住情俱得，尚约鸡肥落木初。
喜颜守仁教授留园馆信宿,元末明初,王逢,前朝进士过林扃，信宿论心为竦听。云气夜蟠雄剑紫，天光寒入旧毡青。不同嘉树生南国，犹梦鲲鱼化北溟。老我归田有龙具，仅堪供卧读牛经。
芮庠卿邀费孟霦同知陪酌背孰堂既同晚步口号,元末明初,王逢,罢酒出前楹，霜寒著面轻。林腰烟帛束，天角火锋生。卧木桥通野，疏罾水隔城。宽袍曳筇竹，俱老愧宵征。
题泖塔时主僧贤如愚不在,元末明初,王逢,何年窣堵耸奇观，势若蛟龙上纠盘。秦县赭衣沦鬼国，梵家宝藏压惊湍。野瞻雨黑重灯夜，天卧空青一镜寒。欲买扁舟占渔户，老缘无力候衡官。
园馆杂书二首 其一,元末明初,王逢,竹树藏山石作门，鱼矼水带洗花痕。莺声又在鸡声外，老不胜官只住村。
园馆杂书二首 其二,元末明初,王逢,殊乡春色不曾浓，才力新兼病思慵。一枕清风闻格磔，半瓶香雪浸苁蓉。
疏斋晚步,元末明初,叶颙,睡足白云窝，行吟青草坡。夕辉流月屐，空翠湿烟蓑。
送族侄扩之通州,元末明初,华幼武,吾族最全盛，家声诗礼传。自遭丧乱后，谁能事陈编？犹子苦好学，乡闾称独贤。文采珊瑚枝，照映《棠棣》篇。时同竹林会，啸咏相周旋。一朝携酒至，别我荒城边。问渠欲何之，言将适通川。通川渺何许，远在沧海壖。府侯朱夫子，招我开讲筵。老怀极慰喜，汝去毋留连。吹墟千里外，感激故人怜。修程尽努力，慎勿中道捐。蛟龙起春雷，雕鹗抟秋天。物遇各有时，立功须盛年。此行非草草，著鞭宜尔先。要登青云路，忠义尚勉旃。舟发梁溪水，帆拂狼山烟。骨肉重相思，两地心悬悬。长江浩无波，击楫秋风前。行当赋清句，怀此山中泉。
次元翚见寄韵,元末明初,华幼武,通衢一倾盖，分首犹惜别。况是忘年交，离绪那可说。蝉鸣野外秋，雁叫沙头月。永保松柏姿，同盟岁寒节。
雁南飞,元末明初,华幼武,雁南飞，飞不住。暮暮朝朝不稳栖，飞向水穷山尽处。水穷山尽天南头，年来有客离家愁。天空无云明月夜，千里万里清光流。家园零落秋风遍，人闻雁声泪如线。雁兮雁兮可奈何，稻粱多处多网罗。
编篱曲,元末明初,华幼武,编竹篱，密密编。朝禦鸡犬入，暮防豺虎穿。交加编联互相倚，竹密藤缠坚莫比。春风披拂百花开，一片繁华如锦绮。君不见西家有篱编不密，夜夜惊呼防盗贼。愿言兄弟莫相疑，明日齐心编竹篱。
义兵行,元末明初,华幼武,风萧萧，雨凄凄，义兵起程行路迷。腰刀手枪耀光辉，青衫白帽行队齐。问渠远行将何之，官司召募征江西。妻儿父母夹道啼，我今与汝生别离。生别离，不得已，在家出征同一死。麦禾满田穗将结，皇天淫雨无时歇。去年秋旱号饥寒，今年夏麦不得餐。幸逢此地无争战，供给军需民力乾。生为浙西农，死为江西卒。回首语妻儿，何处收吾骨。率土皆王民，安敢辞苦役。但愧扶犁手，畴能用矛戟。愿得将相俱贤才，扫除盗贼无纤埃。义兵归来旧田里，卖刀买牛复生理。
养竹轩歌为周庄吴逵子道赋,元末明初,华幼武,高轩公子良不俗，不种奇花种修竹。奇花照眼一时红，修竹虚心万年绿。春雷击地新笋生，龙角森森那忍触。自锄暖土厚栽培，手挈银瓶细浇沃。深根扫除蝼蚁窟，香叶终期凤凰宿。日使沾濡雨露恩，岁寒岂惮冰霜酷。猗猗绕户矗琅玕，含雾连烟比淇澳。招摇皓月金琐碎，勾引清风声戛玉。炎天展簟卧苍雪，春日听莺泛醽醁。可能一日暂相忘，坐对此君看不足。君不见白乐天，重言养竹比养贤。又不见东坡诗，无竹士俗不可医。君今有竹善培养，会看直拂青云上。
荼蘼歌,元末明初,华幼武,丹葩醉染猩猩血，素萼便娟比霜雪。呈妖逞艳岂足贵，含芳嗜洁誇清绝。荼蘼饱浥春雨膏，玲珑剪刻英琼瑶。千金脑麝和淑质，万个玉蝶萦柔条。坐看明月花梢上，便应题作清虚榜。醉眠花底不须归，狼藉苔茵空抚掌。先生爱花何太浓，对花一饮挥千钟。昔逢端伯称韵友，我欲结好渐衰容。莫教摇落西风后，贾岛留题传不朽。怜君为作《荼蘼歌》，多情又酿酴醾酒。
风棚,元末明初,华幼武,百尺虚结构，松风起四檐。遂令秋满屋，何用昼垂帘。蔽日云常在，当窗雨不沾。翛然无限意，丛竹净相兼。
清坐,元末明初,华幼武,驱驰欣暂息，清坐感余春。细雨偏宜草，疏帘不隔尘。山禽时引子，庭鹤晚随人。几负林泉约，空嗟头上巾。
客楼夜雨,元末明初,华幼武,城郭易为热，江云起不难。电光生夜白，雨气入楼寒。书叶仍防润，灯花不耐看。祇缘听亦惯，竟夕睡偏安。
宿蠡口,元末明初,华幼武,春风吹短棹，迤逦望归程。刁斗溪边戍，旌旗野外营。市桥人迹少，官路马蹄轻。欲向东湖去，边烽永夜明。
久雨,元末明初,华幼武,江雨洒还稀，江云湿更低。不愁吴水阔，惟恨楚山迷。野鹤思高举，林乌慕稳栖。渐看晴景好，可得溷涂泥。
游碧浪湖简同行沈高士,元末明初,华幼武,浮玉山边晚系舟，菰蒋萧瑟似新秋。碧天万里写银汉，明月一轮当柁楼。每愧尘劳成白首，喜从仙御作清游。酒杯未落南风起，又挂归帆托顺流。
次杨文昭见寄韵,元末明初,华幼武,一别故人知几时，相思每诵隔年题。兵戈满眼愁无那，风雨连床梦转迷。遥瞩层城坚铁石，俯怜荒野困涂泥。兴来每欲操舟去，伫待西村罢鼓鼙。
斑竹帘,元末明初,华幼武,湘妃泪洒碧琅玕，剪织疏帘拭未乾。细缕引风宜隔暑，湿痕含雨欲生寒。灯前照耀琉璃洁，月下斓斑玳瑁看。直干尽输兵革用，高堂舒卷莫摧残。
题阳山顾碧溪诗卷,元末明初,华幼武,闻说山中顾隐君，幽居不与俗人群。爱看舞鹤护苍藓，净扫落花留白云。李愿已刊《盘谷序》，稚圭休拟《北山文》。一溪春水连天碧，肯著孤舟载月分。
寒食感怀,元末明初,华幼武,寒食维舟江上村，临风西望黯销魂。花将春色归流水，云系愁心入故园。丘垄不知谁洒扫，藤萝应复自滋蕃。衰年尚作无家客，只合当时住鹿门。
次韵题画,元末明初,华幼武,海石涵秋水，风篁生晚凉。孤篷初歇雨，和月度潇湘。
江南曲,元末明初,华幼武,郎上渡江船，妾倚江边树。空挽柳丝长，系郎船不住。
拟比红儿赋解语花二首 其一,元末明初,华幼武,绰约柔情不自胜，翠围红绕几层层。隔帘立尽阑干月，却讶真真唤即应。
拟比红儿赋解语花二首 其二,元末明初,华幼武,雾縠云绡淡淡妆，微风吹散郁金香。临风一片伤春意，欲向何人诉断肠。
题桃花十二红图,元末明初,华幼武,枝上栖禽五色毛，睡酣花气日初高。江南一觉繁华梦，满地荆榛叫百劳。
春日偶成二首 其一,元末明初,华幼武,城头杨柳绿如云，城下官河水拍春。一片江山元不改，画船都是异乡人。
春日偶成二首 其二,元末明初,华幼武,船头细雨湿渔蓑，船尾桃花漾碧波。借问东君知得否，江南春色已无多。
桃源图,元末明初,华幼武,流水桃花世外春，渔郎曾此得通津。当年只记秦犹在，不道山河又属人。
云林画山水竹石,元末明初,华幼武,秋云无影树无声，湛湛长江镜面平。远岫烟销明月上，小亭危坐看潮生。
次韵曲林春雪,元末明初,华幼武,剩喜漫天飞玉蝶，不嫌幽谷阻黄莺。夜深错认催花雨，梦觉惊闻折竹声。
小游仙,元末明初,吴惟善,河汉无声海月寒，长鲸吸浪洞庭乾。一声铁笛风云动，人在危楼第几阑。
赵仲穆画看云图,元末明初,顾瑛,青山与浮云，终日淡相守。山为云窟宅，云为山户牖。无心成白衣，有意变苍狗。人情亦如云，寄语看云叟。
巫峡云涛石屏志,元末明初,顾瑛,谢家绿玉屏，不琢龟甲形。方若陟釐纸，粉缥带苔青。秀洁庚庚绝文理，十二巫峰横隐起。芙蓉照影立亭亭，远落巴江一江水。素湍汹涌翻绿涛，长风吹云白月高。三峡涛声满人耳，个中独欠孤猿号。胡僧谩有金壶汁，洒向素缣图不得。女娲鍊石作五彩，点染料应无此色。此石产景由天工，略假石人磨削功。石色欲尽玉色起，汎沉天碧涵清空。君不闻大食贡石瑩如玉，中有奇松四时绿。六月凉风卷翠涛，瑟瑟秋声战空屋。又不闻杨家古屏刻水精，中有为云之美人。海绡衣裳为烟雾，姓名自语非真真。二物化去固已久，价重隋珠难再有。君家玉屏独在世，勿落忍人豪夺手。我闻故人杨铁仙，束带拜之如米颠。起来发狂捉铁笔，醉墨写入青瑶镌。何日乘舟上鱼复，唤取巴童唱巴曲。更借丹丘粉墨屏，对案巫山真面目。
玉鸾谣,元末明初,顾瑛,七宝城中夜吹笛，舞按白鸾三十只。个中小玉号细腰，尾拂广陵秋月白。伐毛脱骨秋风里，素颈圆长尺有咫。中虚一窍混沌通，上有连珠七星子。羿妻久闭结璘台，弄玉求之遗箫史。调得仙家别鹄声，吹落虎头金粟耳。桂园仙伯杨铁翁，昔豢洞庭双铁龙。雌龙入海去不返，雄龙鳏处琼林宫。宫中夜夜泣寒雨，幽咽悲啼作人语。燃犀莫照玉镜台，买丝难系蓝桥杵。虎头怜之为媾婚，并刀剪纸招鸾魂。鸾之来兮洞房晓，恍然枕席生春温。铁仙翁，笑拍手，左琼琼，右柳柳。琼琼细舞柳柳歌，起劝虎头三进酒。画堂龟甲开屏风，翠烟凝暖春云浓。大瓶酒泻鹦鹉绿，满头花插鸳鸯红。鸾兮运居巢，龙兮弄横竹。君山月落大江秋，黄姑星殒昆冈玉。不须再奏合欢辞，且听和鸾太平曲。太平曲，断还续，一转一拍相节促。谐宫协征宣八风，寒谷能令生五谷。鸾龙台上凤皇来，万岁八音调玉烛。
栖云轩,元末明初,顾瑛,春云压帘飞不起，暖气茏葱百余里。桃花亭亭笑酣春，溪边浣花染溪水。武陵才人碧窗底，青霓衣裳白霞里。翠烟默染猩猩毛，冰绡凝文露华洗。山光入眼青青迷，小鸟向人啼复啼。前村后村树如盖，柳花起舞回风低。云师雨师浩无据，驱云劳劳向何处。请君劝师一杯酒，更借白云檐下住。
雪夜泊枫桥,元末明初,顾瑛,江城残雪里，人发剡溪舟。花急风翻去，潮生水逆流。伤心怜去雁，幽兴托盟鸥。寄语东蒙叟，春山拟共游。
写柏子庭卷,元末明初,顾瑛,虚舟元不系，湖海至今称。悟得庭前柏，方为物外僧。空空无我相，落落有谁应。肯向东山住，东山气倍增。
和韵二首 其一,元末明初,顾瑛,喔喔鸡鸣桑树颠，江村风景只依然。人行红叶黄花里，雁过西风落日边。南市津头无酒旆，东湖渡口有鱼船。北山岩壑秋偏静，借看蒲团枕石眠。
和韵二首 其二,元末明初,顾瑛,夏潮平没白鸥沙，舶䑲风生起浪花。为向船头置美酒，恰如天上汎浮槎。银盘雪落千丝鲙，玉手冰分五色瓜。明日山中看疏雨，共将诗句寄丹霞。
次韵送吴国良,元末明初,顾瑛,桐轩隐者重相访，草阁能留十日归。快雪半消春水阔，扁舟又逐白鸥飞。似闻迂叟耕梅里，每过山家款竹扉。期子几时来慰我，共披鹤氅坐渔矶。
海洲夜景,元末明初,顾瑛,三沙宛在海当中，隐见珊瑚树色红。神岛由来连弱水，楼船欲去引刚风。东方日出鲛人国，半夜潮生织女宫。却忆题诗绣衣使，高秋会过玉山东。
次韵刘季章治中邀夏仲信郎中游永安湖,元末明初,顾瑛,湖上筵开张水戏，卷幔凉风吹短蒲。大鱼听乐浪头出，小艇卖花城内无。丙鼎庚庚识饕餮，甲煎斑斑炙鹧鸪。酒酣赋诗动海色，茧纸楷书能寄吾。
次韵癸卯除夕,元末明初,顾瑛,仰观北斗转遥天，春在寒炉爆竹边。夜列粉盘循旧俗，晓看罗帕贺新年。烧余葶苈生当路，雪后梅花开满烟。不用鞭灰觅如愿，客囊剩有酒家钱。
赵子期尚书于省幕创轩曰小瀛洲题诗要余与明德同赋,元末明初,顾瑛,凤皇池上神仙宅，五色卿云接帝家。金水暖通蓬岛浪，紫薇香度掖垣花。中天草木春沾泽，沧海星辰夜挂槎。闻道朝堂清议了，题诗好为护蝉纱。
寄郑明德,元末明初,顾瑛,我爱廛居郑有道，屡辞征币卧松云。年来短发笼纱帽，客至新诗写练裙。几上只留《招隐》赋，人前每读《送穷》文。清时已见文名盛，日日高车访隐君。
游天平题文正公祠,元末明初,顾瑛,魏公勋业垂前代，百世高风道并隆。立庙东吴见遗像，出师西夏有全功。山回鸟道千盘尽，天入龙门一罅通。赫赫皇元昭祀典，烝尝亦与武侯同。
虎丘十咏 其一 千顷云,元末明初,顾瑛,触石起肤寸，悠然散千顷。我来坐东轩，妙趣心独领。
虎丘十咏 其二 小吴轩,元末明初,顾瑛,雪没群山尽，天垂落日悬。冯虚俯城郭，隐见一丝烟。
虎丘十咏 其三 剑池,元末明初,顾瑛,地坼重渊积，人亡宝剑藏。千年断崖月，何处照龙光。
虎丘十咏 其四 试剑石,元末明初,顾瑛,剑试一痕秋，崖倾水断流。如何百年后，不斩赵高头。
虎丘十咏 其五 五台山,元末明初,顾瑛,海涌如来室，清凉即五台。春风山顶雪，飞度雁门来。
虎丘十咏 其六 生公台,元末明初,顾瑛,生公聚白石，麈拂天花坠。可怜尘中人，不解点头意。
虎丘十咏 其七 塔影,元末明初,顾瑛,塔倚高标立，楼深一窍虚。海风吹幻影，颠倒落方诸。
虎丘十咏 其八 致爽阁,元末明初,顾瑛,高阁对西山，飞岚落几间。开襟致秋爽，心与白云闲。
虎丘十咏 其九 真娘墓,元末明初,顾瑛,何处真娘墓，云埋断石根。夜深风雨急，谁唤海棠魂。
虎丘十咏 其十 陆羽井,元末明初,顾瑛,雪霁春泉碧，苔侵石甃青。如何陆鸿渐，不入品《茶经》。
题吴性存所藏赵仲穆竹枝双蝶图,元末明初,顾瑛,阁道春风度，湘帘夜月初。多情双蛱蝶，也解逐羊车。
赵仲穆临李伯时凤头骢,元末明初,顾瑛,君王不爱碧衔霞，独爱真龙被紫花。珍重王孙亲貌得，锦巾袱送野人家。
房山画,元末明初,顾瑛,渴龙饮海海水宽，铁网下截珊瑚寒。道人醉卧叫寒玉，金粉乱落松花坛。
补之竹卷,元末明初,顾瑛,碧眼胡儿叫横玉，落日如盆照茅屋。美人清梦断梅花，却写相思在修竹。
张仲举待制以京口海上口号见寄瑛以吴下时事答之五首 其一,元末明初,顾瑛,白昼惊风海上号，水军三万尽乘涛。书生不解参军事，也向船头著战袍。
张仲举待制以京口海上口号见寄瑛以吴下时事答之五首 其二,元末明初,顾瑛,冉冉长蛇汉水东，嘘成黑雾满虚空。腥风怪雨重阴底，化作黄虬不是龙。
张仲举待制以京口海上口号见寄瑛以吴下时事答之五首 其三,元末明初,顾瑛,莫辨黄钟瓦缶声，且携斗酒听春莺。河西金盏新翻谱，汉语夷音唱满城。
张仲举待制以京口海上口号见寄瑛以吴下时事答之五首 其四,元末明初,顾瑛,红绿油牌去复来，长身碧眼更䪹腮。口传催办军需事，一日能无一百回。
张仲举待制以京口海上口号见寄瑛以吴下时事答之五首 其五,元末明初,顾瑛,和籴粮船去若飞，兼春带夏未曾归。用钱赠米该加七，纳户身悬百结衣。
乙未和孟天炜都司见寄五首 其一,元末明初,顾瑛,江头日日惜芳时，三月春光两鬓丝。拔剑自歌还自舞，邑人谁识虎头痴。
乙未和孟天炜都司见寄五首 其二,元末明初,顾瑛,治安无策济时艰，始信金销壮士颜。怪底飓风翻涨海，浪头一直过狼山。
乙未和孟天炜都司见寄五首 其三,元末明初,顾瑛,猎猎东风吹火旗，水军三万尽精肥。一春杀贼知多少，个个身穿溅血衣。
乙未和孟天炜都司见寄五首 其四,元末明初,顾瑛,娄上人家不识春，檐头蛛网亦生尘。朱门桃李皆零落，只有东风未嫁人。
乙未和孟天炜都司见寄五首 其五,元末明初,顾瑛,闻道君王自早参，每虚前席问江南。何人医手如秦缓，有客能棋似李憨。
题赵子昂画楚江春晓,元末明初,顾瑛,东方旭日出曈昽，照见巴江曲似弓。莫遣猿声到巫峡，山头犹有楚王宫。
题文湖州竹,元末明初,顾瑛,湖州昔在湖州日，日日逢人写竹枝。一段枯梢作三折，分明雪后上窗时。
西湖竹枝词二首 其一,元末明初,顾瑛,素云缺月挂秋河，听得临风《白苧》歌。湖水西来流不断，海潮东去是风波。
西湖竹枝词二首 其二,元末明初,顾瑛,陌上采桑桑叶稀，家中看蚕怕蚕饥。大姑要织回文锦，小姑要织嫁时衣。
新安梅和张师夔,元末明初,顾瑛,宝地生春玉气新，苔烟如雾翠光匀。山僧分得维摩供，三素云中别有春。
谢静远惠纸,元末明初,顾瑛,蜀郡金花新著样，剡溪玉板旧齐名。荷君寄我黟川雪，犹带涟漪泻月声。
谢静远惠蜜梅,元末明初,顾瑛,江南烟雨未全黄，谁使青酸堕蜜房。妩媚已能知魏證，典刑时复见中郎。
玉山佳处以爱汝玉山草堂静分韵得静字,元末明初,顾瑛,兰风荡丛薄，高宇日色静。林迥泛春声，帘疏散清影。褰裳石萝古，濯缨水花冷。于焉奉华觞，聊以娱昼永。
次韵永嘉曹新民玉山席上作,元末明初,顾瑛,诗人得句题茅屋，客子乘流泛小舠。老眼看花起春雾，醉眠听雨响秋涛。《弓盘》舞按银鹅队，《水调》声传金凤槽。与尔共倾千日酒，呼童换却五云袍。
以炯如流水涵青蘋分韵得流字,元末明初,顾瑛,幽人雅爱玉山好，肯作清酣竟日留。梧竹一庭凉欲雨，池台五月气涵秋。月中独鹤如人立，花外疏萤入幔流。莫笑虎头痴绝甚，题诗直欲拟汤休。
以冰衡玉壶悬清秋分韵得壶字,元末明初,顾瑛,郑玄于鹄本清好，况有名僧似仲殊。濠上鱼肥应受钓，厨中酒熟莫教酤。雨花落座成金粟，秋露凝寒贮玉壶。更向飞楼赌棋槊，香囊留得未全输。
以玉山亭馆分题得金粟影,元末明初,顾瑛,飞轩下瞰芙蓉渚，槛外幽花月中吐。天风寂寂吹古香，清露泠泠湿秋圃。云梯万丈手可攀，居然梦落清虚府。庭中捣药玉兔愁，树下乘鸾素娥舞。琼楼玉殿千娉婷，中有瘿仙淡眉宇。问我西湖旧风月，何似东华软尘土。寒光倒落影娥池，的皪明珠承翠羽。但见山河影动摇，独有清辉照今古。觉来作诗思茫然，金粟霏霏下如雨。
以夜阑更秉烛相对如梦寐分韵得梦字,元末明初,顾瑛,凉风振林木，恻恻初寒动。肃客桃花源，张筵鸣玉洞。落日照金樽，飞雪栖画栋。谈玄味妙理，谑笑杂微讽。取琴雪巢弹，共听金石弄。嘉会固难并，聚散恍春梦。明发大江舟，天阔孤鸿送。
钓月轩分题,元末明初,顾瑛,秋暑困人如中酒，凉雨凄风忽相逗。阶下决明花正鲜，池上芙蕖香欲瘦。山人欲归不得归，西夏郎官却相候。当轩不复问寒温，群口誇诗如健斗。秋娘起拂红绡袖，素壁看题今已旧。旧雨不来今雨来，故交那在新交右。坐听飞溜落虚檐，似与冰弦声合奏。清欢聊欲纪文字，长席还当陈俎豆。人生有酒不为乐，何异飞蚊聚昏昼。玉山醉倒嵇叔夜，紫芝光浮元德秀。君今此行良不苟，请君一觞为君寿。风帘官烛暗秋屏，归期已在黄昏后。
芝云堂以风林纤月落分韵得纤字,元末明初,顾瑛,空堂清饮夜厌厌，坐久情深酒屡添。龙气当天河鼓湿，翠痕浮树月钩纤。梧桐叶落鸣金井，络纬声多近绣帘。我欲分题纪良集，诗成还慰老夫潜。
可诗斋以客从远方来遗我双鲤鱼平声字分韵得方字,元末明初,顾瑛,海上风帆似马狂，归来仍喜佩银章。三年报国存忠直，一旦见亲全义方。祖逖誓江期复晋，董徽仗节乐还乡。圣恩已见金鸡放，醉饮宁辞累十觞。
和缪叔正韵,元末明初,顾瑛,白云开处见山棱，我欲跻攀力未胜。岁晚不为干禄士，前身应是小乘僧。竹林载酒邀山简，草阁裁诗愧薛能。结习未除闲未尽，焚香且对佛前灯。
和柑字韵,元末明初,顾瑛,一饮宁辞十日酣，浊醪到手味偏甘。新诗谩赋宫槐陌，好事争传海岳庵。霜后两螯看紫蟹，樽前一味出黄柑。料应堂北梅花树，今岁开时只向南。
和马孟昭韵,元末明初,顾瑛,凄风何处起，击柝报严更。共此可怜夜，相看太瘦生。灯挑檐雨落，茶煮石泉鸣。犹有弥明叟，联诗慰逸情。
呈缪叔正,元末明初,顾瑛,百里扁舟能作客，入门款语似无依。阿翁九月新成服，老父三冬未见归。江上黑风兼雨至，树头红叶带霜飞。伤心我亦如君切，有子天涯未授衣。
碧梧翠竹堂以暗水流花径春星带草堂分韵得星字,元末明初,顾瑛,高堂梧与竹，叆叆排空青。凉飙忽飞来，落我生色屏。为君燕坐列绮席，吴歌赵舞双娉婷。莼香翠缕雪齿齿，蔗浆玉碗冰泠泠。人生良会不可遇，况复聚散如浮萍。分明感此眼前事，鬓边白发皆星星。华亭夜鹤怨明月，何如荷锸随刘伶。中山有酒十日醉，汨罗羁人千古醒。蒲萄酒，玻璃瓶，可以驻君之色延君龄。脱吾帽，忘吾形，美人听我重丁宁。更借白玉手，进酒且莫停。酒中之趣通仙灵，玉笙吹月声泠泠，与尔同蹑双凤翎。
以满城风雨近重阳分韵得满字,元末明初,顾瑛,西风吹长江，舟楫几欲断。仙人远方来，羽服自萧散。颇言官军中，杀贼尽左袒。时艰会面难，取醉那容缓。菊开重阳华，对酒莫辞满。赓歌杂丝竹，言笑亦侃侃。月明梧竹间，夜色良可款。
以危楼高百尺分韵得危字,元末明初,顾瑛,楼上笙歌合奏时，湖山当席最相宜。风吹轻袂身疑举，人立飞桥意不危。蜃气欲浮河汉动，秋光已近女牛期。潘郎容易头如雪，且醉花前双玉卮。
以冻合玉楼寒起粟分韵得冻字,元末明初,顾瑛,积雪未消春意动，千里登临游目纵。月明初度影娥池，曙色稍侵鸣玉洞。佳人象管怯初寒，银瓶梅萼犹含冻。白发休嫌舞袖长，张灯夜促飞觞送。
以吴东山水分题得阳山,元末明初,顾瑛,别起高楼临碧溪，绕楼青山云约齐。阳山独出众山上，却立阳湖西复西。天风吹山屼不起，倒落芙蓉明镜里。影娥池上曲阑干，遍倚秋光三百里。白云不化五彩虹，化为天矫之白龙。一朝挟子上天去，霈泽下土昭神功。土人结祠倚灵洞，雨气腥翻海波动。纸钱窣窣蜥蜴飞，女巫击鼓歌迎送。兹山本是秦余杭，越兵昼获夫差王。不知谁是公孙圣？空谷答声吴乃亡。只今此地愁云黑，铁马将军金作勒。汉蛇曷识剑雌雄，秦鹿应迷路南北。山下花开一色红，花下千头鹿养茸。衔花日献黄面老，挟群时入青莲宫。闻道青霜落林谷，斤斧丁丁惊鸟宿。千年白鹤忽飞归，失却长松旧时绿。君今坐看楼上头，析韵赋诗浮玉舟。凭高一览青未了，底事仲宣生远愁。明朝更踏东山路，傀儡湖中观竞渡。酒花滟滟泛昌阳，醉归扶上楼头去。
以柳塘春水漫分韵得柳字,元末明初,顾瑛,剥啄谁扣门？乃是忘年友。远从商溪来，过我绳枢牖。入门无一言，但觉惊我丑。我丑我自知，削发事三有。学佛亦何补，用以脱尘垢。全我浊世身，荐我生身母。羡君颜色好，濯濯春月柳。不为时所趋，甘著儒冠守。即今一相见，意思两弥厚。春风吹杨花，落我杯中酒。愿持满满杯，再起为君寿。君其勿我辞，罄此扫愁帚。不闻乱军中，食人如食狗。苗獠虐已甚，横杀掠人妇。自古戎旅间，此事十八九。若以乐土言，无出平湖右。未知干戈世，能免饿莩否。忍君遽云别，更欲周旋久。横塘新水发，舟楫不肯后。君今必欲归，为语无隐叟。愿施七宝床，大作狮子吼。
渔庄以解钓鲈鱼有几人平声字分韵得人字,元末明初,顾瑛,芙蓉始花秋水新，小庄落日酒相亲。渔童樵青解歌舞，茶灶笔床随主宾。龙门山人碧玉麈，会稽外史白纶巾。莼羹鲈鲙我所爱，吟对西风怀远人。
欸歌二首 其一,元末明初,顾瑛,返照移晴入绮窗，芙蓉杨柳满秋江。渔童欸乃荡舟去，惊起锦凫飞一双。
金粟影以荷净纳凉时分韵得凉字,元末明初,顾瑛,翠沼新秋浴夜光，画阑古树发天香。西风阵阵廉纤雨，荷叶荷花不奈凉。
书画舫和铁崖韵,元末明初,顾瑛,春水画船如屋里，船头吹笛隔花闻。并刀落手碎玉斗，椰蜜分香属紫云。上客日传金帖子，美人夜织锦回文。高堂醉卧氍毹月，肯信东家帐有蚊。
以春水船如天上坐老年花似雾中看平声字分韵得如字,元末明初,顾瑛,为人性癖爱幽居，结得幽居画舫如。沙嘴晓风开幔入，檐牙晴日落窗虚。厨空尚有仙家酒，岁晏能来长者车。汲涧绠寒因煮茗，凿冰船发为叉鱼。米颠痴绝尤眈画，郑老穷愁却著书。炉篆宝香薰笃耨，砚泓春水滴蟾蜍。纸浮玉色供临拓，月吐虹光照卷舒。许结老年三绝社，须君好事写归欤。
饯谢子兰分韵诗,元末明初,顾瑛,先生祖实康乐公，于今为庶称老翁。派流白鹤溪上住，乡里群豪趋下风。叩门过我惊我侬，头戴笠子心忡忡。谈空说有丘壑志，抗尘走俗山泽容。自言千里窜荆棘，此身飘泊如飞蓬。山妻未老发半秃，纫针主馈全妇功。大儿学诗次学礼，小儿五尺儒门童。前年去年兵蔽野，单堠双堠人举烽。孤舟如叶载雨雪，朝浮暮泛西复东。寒蝇穴窗死钻纸，泥龟曳尾生脱筒。只今僦屋在美里，黍穗雨黑波摇空。米如买珠薪束桂，坏壁四立鸣哀蛩。杜陵迁居忧国难，阮籍命驾嗟途穷。鹪鹩无枝何所寄，乌鹊三匝将奚从。结心泗川得管子，为借一亩幽人宫。我为斯文雅识面，迟迟细语倾深衷。我开船屋秋水中，绿波碧树红芙蓉。推窗面面远山入，引钩个个游鱼逢。好事独许米老得，清赏当与岑参同。画张神笔骇疟鬼，书著芸香辟蠹虫。槽头夜滴百斛酒，佳菊烂发花丛丛。蟹斫两螯白雪满，橘摘并蒂黄金重。荐君之酒饯君别，莫辞大酌玻璃钟。君不见绕屋水流流入淞，五湖四海三江通。君归只在泗川上，百里那消风一篷。君好去，莫匆匆，足衣足食可御冬。回首虹光贯明月，新诗多附高飞鸿。
春晖楼以攀桂仰天高分韵得高字,元末明初,顾瑛,朱楼隔水度飞桥，玩月张筵快酒豪。同向镜中看玉兔，恰如海上踏金鳌。影摇大地山河动，光射玄洲殿宇高。明日中秋湖上去，更携红袖泛轻舠。
以红药当阶翻分韵得翻字,元末明初,顾瑛,灵雨沐霁景，初暾散朝暄。林莺哢余春，砌药开当轩。泫妆露泥泥，舞袂风翻翻。流光不我迈，久怀迟君论。于以乐樽罍，于焉倾笑言。
秋华亭以天上秋期近分韵得秋字,元末明初,顾瑛,开宴秋华亭子上，共看织女会牵牛。星槎有路连云渡，银汉无声带月流。取醉不辞良夜饮，追欢犹似少年游。分曹赌酒诗为令，狎坐猜花手作阄。最爱柳腰和影瘦，更听莺舌弄春柔。金茎露落仙人掌，锦瑟声传帝子愁。络纬岂知都是怨，芙蓉莫恨不禁秋。碧空珠斗微风动，重欲移樽为客留。
春草池绿波亭以银汉无声转玉盘分韵得声字,元末明初,顾瑛,据床坐看月华生，水气浮空夜气清。蜃阙珠宫寒作市，银盘玉露静无声。芳筵累吸杯中物，彩凤双吹树底笙。不见山阴狂道士，相思只在越王城。
次琦元璞韵,元末明初,顾瑛,去岁一春同作客，今春相见却身闲。亭开翠柳红桃外，鱼跃绿波春草间。自笑渊明居栗里，也随惠远入庐山。何当共下吴江钓，坐向船头语八还。
夜坐口占,元末明初,顾瑛,虚亭月色不胜寒，况坐绿波亭上看。啼断候蛩秋寂寂，好怀正在曲阑干。
绛雪亭秋日海棠花,元末明初,顾瑛,怪底海棠能狡狯，今年当暑著花鲜。露黏蝶粉生珠汗，日炙猩红上紫绵。梦断马嵬春信远，神游金谷晚妆妍。独怜向岁题诗者，不见烧灯花树前。
听雪斋以夜色飞花合春声度竹深分韵得声字,元末明初,顾瑛,虚馆昼生白，飞花照眼明。隔帘时有影，著地静无声。夹坐人如玉，深杯酒屡倾。清欢竟成醉，淡月破云生。
白云楼歌四叠次文质韵 其三,元末明初,顾瑛,君不见白云在山如海深，世人不解白云心。不从神龙降甘泽，肯从灵女为朝阴。又不见白云出山飞入牖，维南有箕北有斗。世人再拜仰天光，多挽长弓射天狗。月明照见玉山里，不受轻风易吹起。宵深飞度影娥池，影在青天天在水。楼下鸡鸣夜枕戈，楼头开宴招李何。云车遝遝众仙下，玉笙瑶管声相和。剪雪作花云作絮，浪浪酒泻龙头注。就中谁起寿主人，倒喝飞光酒中住。
来龟轩,元末明初,顾瑛,避乱归来两鬓霜，春风依旧满门墙。喜看义犬眠花坞，惊见灵龟踞石床。曳尾泥途来远道，负书莲叶出重光。慎须勿落元君梦，自笑能知五世昌。
送周仕宣南台典史分题得芙蓉堂,元末明初,顾瑛,芙蓉并开开满堂，堂中美人倾玉觞。画船鼓吹弄白日，回风惊起双鸳鸯。鸳鸯双飞出城去，池上花开知几度。不闻娇燕语雕梁，惟有栖乌啼碧树。空城夜夜明月光，照见乌台台上霜。翠幕芙蓉大如斗，盈盈绿水明新妆。钟山蜿蜒若龙走，送子春江一壶酒。他时戴花归故乡，莫忘江头折杨柳。
送郑同夫归豫章分题得洞庭湖,元末明初,顾瑛,五湖秋水洞庭烟，七十二峰青插天。神禹书藏林屋里，仙人诗刻石屏前。温温玉气穿灵洞，白白银河泻瀑泉。鸿雁来时木叶下，送君晨发楚江船。
与缪叔正联句,元末明初,顾瑛,短檠二尺照清酣，圆饼裁肪韭味甘。旧雨今为红叶雨，闲云不障白云庵。范君远馈吴犍肉，钱老能分林屋柑。今夕共谋真率醉，莫将时事说江南。
湖光山色楼联句,元末明初,顾瑛,楼倚清秋爽气高，眼明百里见纤毫。风行绿野翻清浪，雨到青林起暮涛。几树好花开别岸，一双飞鸟趁轻舠。龙门今日娄江去，会有新诗寄我曹。
梅花四首 其一,元末明初,王冕,朔风撼破处士庐，冻云隔月天模糊。无名草木混色界，广平心事今何如。梅花荒凉似无主，好春不到江南土。罗浮山下蘼芜烟，玛瑙坡前荆棘雨。相逢可惜年少多，竞赏桃杏誇豪奢。老夫欲语不忍语，对梅独坐长咨嗟。昨夜天寒孤月黑，芦叶捲风吹不得。髑髅梦老皮蒙茸，黄沙万里无颜色。老夫潇洒归岩阿，自锄白雪栽梅花。兴酣拍手长啸歌，不问世上官如麻。疏枝错落花灿烂，正似推篷溪上看。冻痕不剥五更霜，藓色犹存百年干。孤山处士诗梦寒，罗浮仙人酒兴阑。天荒地老行路难，谁传春色来人间？君不见江南物色今匪昔，大谷长林尽荆棘。岁寒何处论襟期，坐对云山空叹息。东楼女儿《白苧》歌，西楼美酒唤杏花。纵有高人爱高洁，踏雪谁肯来山家？老我无能惯清苦，写梅种梅千万树。霜清月白夜更长，每是狂歌不归去。只今潦倒霜鬓垂，世情杂杂俱忘机。读书写字两眼眵，断白搔堕随花飞。转首江南隔尘土，白月流光双鹤舞。一声羌管过南楼，铁石心肠亦凄楚。安得唤起陈元龙，长船满载玻瓈红。浩歌拍拍随春风，大醉惊倒江南翁。
松泉图,元末明初,郭翼,迢迢涧上松，㶁㶁松下泉。微飙散晴雪，飞琴泻寒弦。怀哉山中人，眇子堕尘缘。九江秀可揽，山色青于莲。浩歌招黄鹄，重赋《云巢》篇。
美人图,元末明初,郭翼,郁金殿前杨柳新，长门草色春复春。下阶微微动香步，波影晴光流素尘。翠钗蜻蜓凋玉佩，揽髻回风舞裙带。合欢花落无好枝，伯劳单飞莺乱啼。玉音夜夜宫车绝，露点苍苔怨明月。
送秀石芝上人请龙门禅老住奉圣寺,元末明初,郭翼,芝草生秀石，野树含翠姿。青山为屏幛，白云为籓篱。菩提山中之人胡不归，乃言要与龙门期。龙门吾友僧者奇，尔毋恃力夺去之。龙门山高开翠微，两厓峡束雷龙垂。六月阴阴看雪飞，不肯走热触且驰。南涧送尔来乞诗，尔速行矣无迟迟。交游暮年星乱稀，微斯人兮吾将畴依？微斯人兮吾将畴依？
云泉生歌,元末明初,郭翼,云泉生，气如云，其心玉堂冰，汪汪万顷澄不清。云将龙变化，水与芙蓉青。华岳天风动飞鹗，朝阳哕哕孤鸾鸣。云泉生，其家亦贫无一钱，躬耕何用南阳田。诸侯不荐士，朝廷不求贤，读书试吏东海边。君不见汉留侯，掉舌曾为帝者师。张镐穷谷一叟耳，丈夫际会各有时。骐骥一日千里驰，未遇伯乐犹鸣悲。荆山之璧亘光彩，世无卞和谁识之。君于富贵端可期，施之政事无不宜。浮云漠漠抗高节，君之心兮江水知。捧檄自甘升斗禄，城里青山照书屋。回首西风瓜戍秋，把酒青天送黄鹄。黄鹄兮高飞，啄琅玕兮饮瑶池。再飞直上昆仑栖，鸡鹜蛲龙岂与尺鴳同籓篱。云泉生，锦袍仙人尔之祖，步武金銮动人主。采石江头秋月高，燄燄文章照千古。功名事业在壮年，安得与子同飞骞。甚矣吾衰也久矣，山中早晚结松屋。迟子归来兮，月明烂醉歌云泉。
五禽言 其一,元末明初,郭翼,布谷布谷催布谷，去年官军粮不足。里正输粮车辘辘，六月长枷在牢狱。今年谷种未入泥，布谷早催须早啼。
五禽言 其二,元末明初,郭翼,芦戛戛，芦戛戛，沙场尽樵伐。樵人指秃山，无枝蘖，嗟嗟，凤凰无处栖，鹪鹩何处巢一枝。
五禽言 其三,元末明初,郭翼,锻磨锻磨，麦熟农夫饿。家家无麦还租课，年年湿麦五斗租，一石晒乾量不过。磨子不锻灶不烧，门前谁呼婆饼焦？
五禽言 其四,元末明初,郭翼,秦吉了，秦吉了，人言汝是能言鸟。嘲啁觜舌长，卖弄言语巧。野人张罗在林杪，富贵一落樊中羁，不如两翅盘天嬉。
五禽言 其五,元末明初,郭翼,快活快活不快活，茫茫海洋阔。白日鎗刀来检刮，风火轰天满街杀。道傍死尸鸦啄腥，汝虽快活何忍鸣。
小姑谣,元末明初,郭翼,小姑年可十五余，幼小只依兄嫂居。爹娘爱惜不肯嫁，婀娜一朵红芙蕖。大嫂含笑向小姑，小姑今年当嫁夫。嫁夫须嫁田家儿，莫贪满屋金与珠。不见东家楼上女，去年嫁作军中妇。良人战没招魂归，日日灵前哭如雨。今年再嫁花娉婷，车马满街相送迎。宁为守义泉下鬼，如何失节须臾生。田家种田虽苦辛，百年贫贱可终身。荆钗布裙灰土面，小姑归来好相见。
雪,元末明初,郭翼,漠漠年华晚，霏霏夜色分。江明非借月，树重或兼云。始讶花惊阵，翻愁鹤失群。梁园词赋客，飘泊独怀君。
和东禅悦堂遣兴韵,元末明初,郭翼,读经香满室，燕坐自朝曛。鸟啄生台饭，龙吞洗钵云。心花幽处现，天籁静中闻。汩汩红尘海，虚空念不分。
寒林,元末明初,郭翼,雪落黄泥坂，江空采石矶。老龙寒卧蛰，栖鹊夜惊飞。笙籁无时息，渔樵落日稀。明年春色里，还此看林霏。
合溪别业和顾玉山韵,元末明初,郭翼,鸡犬秦人宅，迢迢隔战氛。桃花浮钓艇，草阁散鸥群。碧树重溪合，斜阳远笛闻。吟诗云半席，遥想与谁分？
寄双径主者,元末明初,郭翼,问信维摩诘，山中一锡归。遥瞻双径月，长照五铢衣。宝树交珠网，香云护碧扉。虎溪溪上路，来往且忘机。
新雁,元末明初,郭翼,江上闻秋雁，秋风第一声。几行云接塞，昨夜月临城。万里惊烽火，群飞忆弟兄。关山书未寄，愁感异乡情。
杏花鹅,元末明初,郭翼,溪上好鹅宾，相呼雪一群。柳根春水煖，来泛杏花云。
秋风濯足图,元末明初,郭翼,荆棘铜驼陌，桑田碧海波。秋风歌濯足，归去白云多。
绝句,元末明初,郭翼,山根秋水落，江树与船清。遮莫归来晚，东头月未生。
杂咏三首 其一,元末明初,郭翼,一枕北窗《周易》，五弦南风舜琴。自是无心富贵，从教遁迹山林。
杂咏三首 其二,元末明初,郭翼,仙人杏花满树，处士杨柳当门。白发乌纱棋局，绿水青山酒尊。
杂咏三首 其三,元末明初,郭翼,朝汲橘泉丹井，暮耕蕙圃芝田。肘后长生有诀，一笑曾许相传。
和铁厓西湖竹枝词二首 其一,元末明初,郭翼,采莲湖上一双舟，白縠风生易觉秋。浅浅溪流齐鹤膝，青青荷叶过人头。
桐君,元末明初,徐舫,古昔有仙君，结庐憩桐木。问姓即指桐，采药秘仙箓。黄唐盛礼乐，曷去遁空谷。接迹许由俦，旷志狎麋鹿。槲叶为制衣，松苓聊自服。山中谅不死，时有飞来鹄。余欲访仙晴，云深不可躅。
阆仙洞,元末明初,徐舫,天龙古洞几年时，时雨流酥润石衣。流水桃花春不老，乱山云树翠相依。碧鸡叫月神魂杳，白鹤凌空仙驭飞。昨夜大风环佩响，洞宾何处浪吟归？
云门院,元末明初,徐舫,西来宝刹几年深，寂寂松关掩白云。风里草香山麝过，雨中果熟野猿分。楼台锁翠幽林静，钟鼓飞声下界闻。头白老僧相对坐，懒将面目看韩文。
桐君山二首 其二,元末明初,徐舫,晓上桐君宿雾收，岚光苍翠恣夷犹。丹炉秘诀归仙子，清景吟怀属士流。七里滩横孤棹影，立山钟响五更头。古来潇洒称名郡，莫把繁华数汴州。
月色,元末明初,徐舫,误踏瑶阶一片霜，侵鞋不湿映衣凉。照来云母屏无迹，穿入水晶帘有光。雪影半窗能共白，梅花千树只多香。故人疑似见颜面，残夜分明在屋梁。
瑶林洞,元末明初,徐舫,洞传缑岭似，仿佛玉笙清。石或藏渔鼓，云从隔犬声。乍居人颇怪，异听耳初惊。子晋壶天有，莫疑彩凤鸣。
钓台,元末明初,徐舫,子陵何为隐，汉爵不肯受。天子下皆臣，独称天子友。平生一羊裘，甘作烟波叟。迨今双台石，高风清宇宙。夫何钓者徒，千古祠弗朽。烈烈云台功，丹青今在否？
桐君祠,元末明初,徐舫,山势联翩青凤凰，梧桐花老旧祠堂。神仙往昔千年事，岩谷犹今百草香。世代无人谈角绮，衣冠有像配羲皇。仍传松顶双双鹤，沧海飞来岁月长。
张卜山捐俸重修桐君祠,元末明初,徐舫,先生远有烟霞趣，镌玉捐金隐者祠。瑶草久荒云一片，碧桐仍见凤双枝。芙蓉日静文书暇，杖履春来啸咏迟。他日幽期何处好，寒松花发鹤归时。
祠完迎桐君归祀,元末明初,徐舫,天乐遥风散碧扉，躬劳幕长迎仙归。闲云敛敛凝盖立，白鹤亭亭向水飞。上世人传草木食，幽情自寄渔樵衣。春来岩谷百花发，胜日携壶上翠微。
独高峰,元末明初,徐舫,屹立乾坤不问年，独高高出万重山。塔簪顶上天梯峻，路出空中石磴艰。云叶孤飞终莫碍，斗杓斜倚竟难攀。崇高岂是丘陵伍，泰岳分明伯仲间。
尖山,元末明初,徐舫,鬼削天镵万仞尖，鸿濛判后只巍然。丹青色澹笼晴日，水墨光浓罩翠烟。岸比群峰咸拱翠，江南一柱独擎天。天然大笔谁能把，为扫鹅溪万幅笺。
清冷山,元末明初,徐舫,万仞寒容尺度量，巍然亘古独苍苍。三秋风露松梢月，九夏林泉石上霜。野径晴烟笼树白，危峰暮霭接天黄。我游乘兴吟魂爽，浪欲骑鹏谒帝乡。
饮酒,元末明初,戴良,在昔童丱时，得年辄自喜。谓当羽翮成，青冥将立致。去去曾几何，已觉非初意。每思前日事，翻恨莫重遇。盛衰迭相寻，壮极老会至。曩也叹时迟，今焉惜年逝？人生已如此，有酒且须醉。
正月五日游石门怀所迟客,元末明初,戴良,开岁已五日，良辰诚蹉跎。悟彼时鸟鸣，往游山之阿。平明发阴壑，亭午憩阳坡。崖障献奇峭，水木呈清华。幽谷既深入，茂林仍远过。迢迢蹊绝踪，隐隐泉齧沙。涉涧固洄沿，陟岘复巍峨。舍舆挹飞流，停策引芳柯。石畬忽云拥，岩度亦星罗。土啬念唐风，民勤怀豳歌。羽檄起淮甸，烽火连浙河。无地可投足，此山思结萝。良俦愆我素，荏苒当如何？长啸临逝川，汩汩感人多。
题兰溪东峰亭,元末明初,戴良,昔余驻兰阴，颇得溪山趣。日上东峰亭，遥望水东注。别去曾几何？重来已迟暮。一时同游者，大半发垂素。亦或卧空坟，翳彼梅花树。因之念所思，倚阑聊四顾。安知游目时，翻是伤心处。咄兹露电身，谁似金石固？此生总满百，会合能几度。独有溪上山，年年只如故。
送人从戎,元末明初,戴良,世事谅难必，伊人去从戎。平生二三策，乃用军帐中。东郊已春阳，北陌尚寒风。千里违邺城，几日到边封。汉帜正星罗，淮骑亦云从。已入青油幕，犹带骈角弓。愿言帷幄士，勉赞戎马功。但期膺厚赏，不忘捐薄躬。庶几边上人，咸识尔为雄。
送人归姑熟,元末明初,戴良,一官冒风尘，十载犯霜露。岂伊怀禄情，亦以娱亲故。长涂忽榛棘，四海益氛雾。父母且不知，妻子岂得顾。闽海非我乡，浙河幸余渡。谁知消息近，反使心魂惧。桑梓半不存，骨肉定何处。掩骼古则然，脱骖今岂遇。言归虽有期，悲情将焉诉。蓼虫昧葵堇，晨鸡识晦雨。君自处平世，安知我心苦。
使客还自建昌,元末明初,戴良,埘鸡初戒曙，关吏已开晨。饬徒临迥陌，振楫发长津。四郊盛阴气，千里塞惊尘。艰难将使命，骚屑作行人。时值秋冬交，道经吴楚分。昔出方祃师，今还已归军。威迟良马劳，悽恻仆御勤。王事不可淹，谁知君苦辛。
同子充浚仲游北山夜宿觉慈院,元末明初,戴良,穷年厌喧嚣，今晨惬游衍。岂伊清旷怀，直为朋知展。指涂阳已升，入谷光未显。涉流既百折，寻山亦千转。停策树频倚，攀林芳屡搴。路夷始出幽，山暝复凌缅。佛庐既栖薄，僧榻聊息偃。地僻心自怡，俗远虑乃遣。明发有佳趣，胜处将历践。
双剑篇,元末明初,戴良,君不见干将冶铁铁不流，镆邪遇之剪指投。赫然鍊成双宝剑，遂匿其阳以阴献。雌雄离隔经几年，一朝飞堕君侯前。乃知神物不虚授，必待英豪始联偶。从今永近君侯身，玉头珠口相鲜新。韬里束来白鹇尾，匣中藏却绿龟鳞。遭时未息干戈事，且为君侯充武备。黑犀中断未为奇，白蛇夜斩方称利。五山精，六金英。也曾埋没豫章城，时时紫气斗间明。占者已知吾国兴，君侯佩之可千龄。
秦镜歌,元末明初,戴良,玉之荣，石之英，光瑩岂若秋金精。秋金之精铸镜成，良工锡以银华名。银华颜色如霜雪，携向秦宫叹奇绝。珊瑚台上吐菱花，玳瑁匣中生明月。夜筹已竭晓筹终，宫女对之难为容。云鬟被首黛渝色，我貌如心不堪饰。早知鉴心如鉴貌，汉兵敢犯咸阳道。咸阳汉殿空中立，秦镜团团昼飞入，至今鬼母夜深泣。
除夜客中,元末明初,戴良,岁月遽如许，蹉跎老却人。一年惟此夜，明日又逢春。湖海未归客，风尘多病身。感时浑不寐，灯火独相亲。
郡斋度岁二首 其一,元末明初,戴良,失脚双溪路，今经两度春。不堪飞雪夜，还作望乡人。世事方如梦，生涯笑此身。惟应两蓬鬓，不负岁华新。
郡斋度岁二首 其二,元末明初,戴良,条风才应律，柏酒又浮杯。旧腊随宵尽，新年逐晓来。浮生苍狗变，暮景白驹催。自叹忧时客，初心寸寸灰。
寄宁之鹏南兄弟二首 其一,元末明初,戴良,携家非得计，世乱且求安。有季俱行役，谁人救急难。月从愁里没，雪向望中寒。昨夜乡书到，知君不忍看。
寄宁之鹏南兄弟二首 其二,元末明初,戴良,一自干戈后，先庐几处存。遽成豺虎峡，愁杀鹡鸰原。岁酒空今夕，春风非故园。忧来无避处，只是倚衡门。
郡斋守岁,元末明初,戴良,守岁寒斋里，开盘试奠辛。杯行犹是腊，酒醒即逢春。天地长为客，风尘叹此身。岁时追往事，独有老随人。
剑池送人,元末明初,戴良,祖龙南狩年，拔剑当风立。慷慨逞雄心，斫石石为入。耿耿秋水光，棱棱铁花涩。杀气缠蛟螭，腥痕凛原隰。参差世祀移，寂寞威风戢。要离去不顾，湛卢见之泣。英图怅若兹，余波眇谁挹？茂宰歘骞腾，军容何翕习。仗剑戍三边，斩首当几级。惟国养甲兵，有忾须讨袭。相期献馘归，此地共栖集。
游吴山承天观,元末明初,戴良,石径趋巍宫，云甍倚层壁。昔闻帝子游，今见羽人宅。鳞居庭际拥，蜃阁窗外辟。复岭曲且盘，乔林隐复直。路萦赏心侣，谷馆咀芝客。既近已欣觏，抚远亦惊觌。离离越树青，渺渺海门白。乘风迟来潮，倚月候归汐。徘徊忆天险，俯仰誇地德。于时将指使，暂此荡尘臆。岂无犬马情，终负烟霞癖。何当解朝组，相从隐仙籍。
次韵春雪禁体,元末明初,戴良,孙生读书光映檐，杨公涤笔色摇椀。岂知今日物象新，总向三春堆积满。著地都将委琐藏，拂池尽把瑕玼涴。直愁芝菌埋没平，讵惜松篁摧挫短。杂梅既无北使折，穿杨那有东风管。千逵晓滑乍羞明，万瓦夜寒仍待伴。村村掩土蛰迷户，处处压林巢覆卵。集迟固为入坎深，消早岂缘侵座暖。世事已如鸿印爪，我生方类鹿行疃。卧庐正慕焦寝安，扫径却嗟袁路断。何人无事杖堪寻，谁家有酒门可款？皓首书生自局束，紫髯参军每萧散。方晨致命许降临，未午催诗戒迟缓。徐君可是常胜家，白战先陈汉庭袒。《阳春》一曲古难和，冻笔阁来敢辞懒。
除夜客中二首 其一,元末明初,戴良,忽忽岁欲暮，飘飘叹此生。孤舟游子恨，两地老妻情。数蹇频思卜，涂穷懒问程。遥知小儿女，犹自说升平。
至东胶,元末明初,戴良,海上惊闻报晓鸡，人家只在水云西。小舟横浦潮初落，茅屋压檐鸦乱啼。县市仅誇南货聚，州城独许北军栖。平生自是多离恨，一到中原便惨悽。
次昌乐,元末明初,戴良,世乱何从托此身，荒城牢落偶相亲。民情固洽初来日，兵气终悲乍见人。钜鹿郡连来羽檄，穆陵关近起烽尘。携家避地头俱白，寇至更堪消息真。
三妇艳辞,元末明初,戴良,大妇荡湖船，中妇歌《采莲》。小妇独娇态，含羞辞未宣。牵篷掩花面，何处不堪怜？
感怀八首 其五,元末明初,戴良,时秋救边急，喧呼闻点兵。荒城接沙漠，群马尽嘶鸣。荷戟者谁子？赢粮将远征。借问何所之？天骄窥汉城。西奔丁零塞，北走单于庭。穷冬冰雪交，殊方不可行。骨肉两决绝，悲极哭无声。怯卒当劲虏，投鱼饫长鲸。已分沙场死，暴骨无完形。驱车舍之去，不忍听此声。圣人御宇内，早使太阶平。
感怀八首 其七,元末明初,戴良,在世忽如寄，胡乃劳其生。浊酒报初熟，颓然醉前荣。日暮彩云敛，天宇湛虚明。群动各已息，一鸟忽嘤鸣。感之欲长叹，酒至还复倾。陶公殁已久，谁能喻吾情？
游大慈山,元末明初,戴良,水行境谓尽，陆出路旋通。乃即苍松径，步入青莲宫。连嶂既崷崒，密林亦葱茏。地涉清净界，身游紫翠重。临流玩广沼，企石眺奇峰。寒镜湛秋夕，碧玉划晴空。兰若与年峻，象筵缘教崇。谒祠慨乡相，寻僧叩禅宗。契理已无像，观念岂有穷。愿绝区中缘，永依尘外踪。嗒然遗身世，年齐天地终。
客中写怀六首 其五 示侄,元末明初,戴良,老来逃世难，心力岂能及。赖有平生亲，得免诸患入。时当万里行，所向辄险涩。山多虎豹虞，水有风浪急。自非吾骨肉，谁能去乡邑。已遂伯阳遁，尚洒杨朱泣。何邦为乐土，仍期共栖集。囊中黄金尽，资用将何给。岂惜终憔悴，在困难独立。怃然念犹子，咏言著斯什。
客中写怀六首 其六 怀友,元末明初,戴良,贵盛多士趋，衰贱亲友弃。投老涉险艰，谁人敦气义。往岁客吴越，保身无善计。风雨交横来，仓皇不知避。阴云竟日起，龙蛇沸相噬。咫尺且莫期，千里讵能致。徘徊畏涂上，所向色憔悴。不有高世士，缓急吾何恃。时时想旧情，涕泪满衣袂。恨无缩地法，一见陈往事。绝塞悲鸿鹄，秋原老骐骥。同心不在眼，蹉跎愧前志。
游清泉寺,元末明初,戴良,路绕苍松迥，寺俯清泉幽。况复得佳友，来游当杪秋。情随水声远，兴挟山光浮。两涧涉游足，双峰睇吟眸。陆寻虞监宅，林访袁家丘。徘徊念畴昔，感叹罢冥搜。古今如大梦，身世一浮沤。不悟无生乐，终缠有漏忧。晤言资道侣，冥理契缁流。咄嗟已成累，竟动故园愁。
对春雪寄梧竹翁,元末明初,戴良,常时寒已收，今兹阴尚结。惜此艳阳天，尽付萧骚雪。穿花适自乱，杂雨讵成洁。独有灞桥人，诗思益清绝。
舟次高钱迟孔昭不至诗以速之,元末明初,戴良,屡约湖曲游，良辰辄蹉跎。及今风雨夕，一苇凌寒波。遥遥度墟里，靡靡转坡陀。暂息泉上楼，倚阑频啸歌。此时知心友，愆期在山阿。俦侣傒之久，不至复如何。
丹丘先生歌,元末明初,戴良,丹丘先生好仙灵，自言手把天地扃。雷公电母听使令，众真狎恰通丁宁。时秋奰屃气不清，海头八月神涛倾。天河咫尺连沧瀛，风雷雨蚀不暂停。云林老臣却膻腥，欲召群仙来降精。奈此淋淫时所丁，海娲岳姥湿辎軿。丹丘先生溘上征，坐驱羽驾逆云行。赤龙胜御青鸟迎，手执芙蓉朝玉京。告道祠官竭精诚，冀陈脩俎灵爽呈。天胡夺是两眼睛，有光不照孤羁情。顷之飙风翩以轻，旗旄毵㲚拥飞旌。口含天语悄无声，为臣特借三日晴。扶桑旸谷晓曜赪，百拜杂沓天路平。丹丘先生下太清，首峨琼弁被玉缨。望中恍惚倏若惊，訇然向我振威狞，曷不从之学长生。
胡仲厚为余写陋容诗以谢之,元末明初,戴良,世间谁是丹青手，神妙如君不多有。一朝来访逆旅中，戏捉霜毫貌余丑。人生落地无常身，红颜几日白头新。况当万死干戈际，岂有丰神堪写真。胡君胡君眼如电，席上乍窥如惯见。三毛既已发天机，五采亦复开生面。试拂鸾台青镜铜，时时鉴我忧世容。双眉交攒两肩耸，政与此图标格同。闻说朝家画麟阁，袖公鄂公无处著。不从当代写英雄，却向穷涂绘老翁。老翁丑状固无比，一种孤高差足喜。里巷从今诧许仙，慎勿取钱盈二千。
秋兴五首 其一,元末明初,戴良,野色苍凉日自斜，海城故故隐悲笳。人间已退三庚暑，天上谁乘八月槎。俯首风尘秋有泪，侧身天地老无家。杖藜独立清溪上，愁对归鸿没暮霞。
秋兴五首 其二,元末明初,戴良,咸阳城下动秋风，落木萧萧汉苑空。太液曾闻驻游辇，上林谁见弋飞鸿。王侯第宅苍茫外，锦绣山河感慨中。关塞只今无梦到，白头吟望思无穷。
秋兴五首 其三,元末明初,戴良,唐朝宫殿面南山，韦杜曾传尺五天。冯翊郡连通雨露，崤函地辟接风烟。陇云秦树空今日，衰草斜阳异昔年。世事纷更共如此，岂须见后始悽然。
秋兴五首 其四,元末明初,戴良,凤凰飞舞下层峦，珠树瑶花一夜残。周室旧闻迁宝鼎，汉宫今见泣铜盘。荒祠犹记双龙柱，坏埒曾传乙鸟坛。为叹兴亡肠易断，不须高眺傍高寒。
秋兴五首 其五,元末明初,戴良,露下碧梧秋气深，天时人事共萧森。海流不尽衰年恨，节序祇添故国心。千里还家知几日，十年逃世至于今。芳尊美酒无人共，安得愁中满意斟。
偶书,元末明初,戴良,自从北渡浣纱溪，十载家山入望低。失学已怜元亮子，长斋应愧太常妻。百年世事醯鸡变，一夜乡心谢豹啼。却向归涂望辽鹤，白头和泪写凄迷。
骆郑二君子见访赋绝句二首 其一,元末明初,戴良,欲具盘餐饷故知，村荒市远只随宜。家人不解艰虞事，犹想客来如旧时。
骆郑二君子见访赋绝句二首 其二,元末明初,戴良,两袖龙钟双泪垂，故园几度入愁眉。相过莫说未归事，一段伤情只自知。
咏怀,元末明初,戴良,自昔操觚逐缙绅，也曾白眼看时人。年来点检平生事，海角天涯一老身。
岁除示侄十六韵,元末明初,戴良,客里光阴速，天涯道路长。漂流知几处，奔走已三霜。似汝年犹壮，如余老足伤。应惭谢氏父，徒忆阮家郎。识旷惟游衍，时艰可荐扬。第须依竹径，未用羡罗囊。卜卖严公术，医钞陆姓方。暇仍研史册，闲亦爱诗章。运至终超达，道穷姑退藏。晴窗开药笼，雨馆倚书床。苕水支支绿，淞云片片黄。客行随处是，旅食在身彊。白首摧颓甚，青春奔迅将。频年同患难，此去莫凄凉。木德迎新节，条风换岁阳。萍踪如可合，处困更何乡。
哭揭秘监三十四韵,元末明初,戴良,试续儒林传，之人迹已陈。归魂钟阜夜，复魄董溪春。忆昔初观国，乘时早致身。家声汉司马，冑教古成均。学术诸生识，才华六馆亲。南宫燃烛夕，北省听銮晨。秘阁诗书旧，容台礼乐新。讨论抽邃典，制作迈常伦。信是闺中彦，端为席上珍。春官方载笔，东郭已埋轮。雕鹗期高奋，骅骝且远巡。薇垣莲幕客，乌府绣衣人。岂独司喉舌，犹应领缙绅。青冥来健翮，沧海起修鳞。王气幽州歇，妖氛国步屯。依刘西适洛，恋阙北过秦。贾傅俄悲鵩，宣尼竟泣麟。风尘辞组日，江汉负羁臣。殷士皆登用，黄公独隐沦。《黍离》兴叹切，《麦秀》入歌频！牢落征涂上，飘零甬水滨。时艰怜子孝，岁俭感妻仁。我羡陶元亮，人誇贺季真。如何遽凋谢，况乃久邅迍。已矣成长往，哀哉付劫尘。黔娄衾不足，原宪数方贫。笔冢名空在，文场事已泯。行囊犹简牍，旅冢但荆榛。听雨尝连榻，吟风更接茵。玉山涵远润，金井漱余津。白首论交地，黄泉诀别辰。分财悲鲍叔，投辖失陈遵。北海谁求隐，东都罢对宾。向来知己泪，沾洒满衣巾。
秋日书怀,元末明初,戴良,独对阑干苜蓿盘，入秋两鬓转斑斑。长涂自觉衰难任，故国谁今老未还。犹喜病妻安久困，只怜弱子历多艰。有书若报征徭事，又遣新愁损旧颜。
寄胡仲孚,元末明初,戴良,客里游从近十年，一时朋旧羡君贤。学通上古长桑术，道悟《南华》散栎篇。交久直看书似笋，爱深时借笔如椽。白头归倚西风立，一度相思一惘然。
寄胡舜咨,元末明初,戴良,曾著宫袍赋《上林》，一朝归卧白云深。昂昂老鹤鸣皋态，耿耿惊鸿避弋心。病起尚余颁送药，客过时共赐来金。乡邦珍重斯文寄，莫为愁多鬓雪侵。
题高节书院,元末明初,戴良,万丈层厓置屋牢，子陵冢墓压灵鳌。绕庭云气皆山雨，满壑风声是海涛。隐德昔烦天使下，祠光今并客星高。回头却忆当年事，几度舂陵鬼夜号。
哭陈夷白二首 其二,元末明初,戴良,老我归来托远林，仙桡犹泛五湖深。身名已喜全离乱，生死俄闻变古今。悬榻空余徐孺恨，绝弦真乱伯牙心。无端又向溪桥立，望断秋鸿泪满襟。
秦湖渔隐为袁桂芳赋,元末明初,戴良,履运已成昔，名湖尚说秦。避时端有意，把钓可无人。若士居姚水，遗风似舜民。地虽占越上，境实慕河滨。已忝归渔业，何言托隐沦。月浮孤艇夜，雨著短蓑春。泊渚多依藻，窥汀或傍筠。羽沈疑中饵，丝动讶拖鳞。竭泽知难脱，殃池数已屯。竞多声失厉，得隽语忘嗔。獭怨诛求尽，龙嫌荡漾频。腥风连巷陌，秽浪接沙尘。水际呼儿急，墙头换酒新。讴歌便野习，嗜好任天真。行媲清狂客，名传放逐臣。家临烟浦近，门对雪鸥驯。钓渭心徒苦，兴周迹已陈。子陵辞汉日，贺老别唐辰。事业今如是，栖迟固足珍。青云人既远，白首我还亲。衰谢无知己，飘零偶问津。但期连郡邑，岂料结比邻。东主方悬榻，西风且钓缗。扁舟如可具，同老此湖漘。
甲辰元日对雪联句,元末明初,戴良,三冬不作雪，元日乃飞花。殆似呈丰兆，还如献岁华。晓梅同璀璨，冻蝶斗交加。叠径如拖练，旋空若搅车。随风疏复密，杂霰整还斜。葩借云为叶，光疑月在沙。迷汀难辨鹭，著柳易分鸦。咏絮应输韫，吟车欲过叉。寒将椒酒敌，瑩比塞酥嘉。刻画天呈巧，铺张地掩瑕。早朝光映笏，暝猎势漫罝。后腊宁非瑞，先春益自誇。拂林微见蕊，缀草浅窥芽。煖促庭猊化，阳催瓦雀呀。土融偏润麦，水活最便茶。不雨檐常滴，当阴砌或遮。诗成灯屡剪，坐久鼓频挝。路滑妨回骑，城严畏奏笳。岁寒同在旅，春至倍思家。此日堪乘兴，归舟向若耶。
为苗民所苦歌六十韵,元末明初,舒頔,二月日初七，压天风雨急。仆夫问讯回，苗民水涡集。仓卒戒行李，二三竞奔入。天寒泥涂滑，出户行不得。或牵牛数头，或缚鸡数只。长枪插檐高，短剑耀白日。动辄便杀人，相遇焉敢敌。杂以无藉徒，孰与分南北。老母惊且忧，扶持间道出。彼来此已遁，囊橐罄收拾。急度墓头岭，复恐见雪迹。行行叶由凹，手足俱战慄。儿云母疾行，母说疲无力。坐憩长松下，蔽身草不密。又逢恶少来，见骂作强贼。刀枪罗我前，性命在咫尺。母云我两儿，惧怕避横逆。再拜致哀告，恸哭并二侄。衣衫尽剥脱，裸体肉见赤。长绳与弟连，缚手黑如漆。嗔叱行步迟，遽以大刀击。血流未得止，苦痛走更疾。渐围至田中，枪立哨齐吸。拔刀斫弟项，乞免幸勿及。母忧失两儿，儿复忧母泣。艰险万状生，忧危苦劳役。内怀五脏饥，外被一身湿。箠楚卒未休，死生安可必。山中亦何有，所蓄仅米粒。检括殆无遗，忽忽日将夕。留连至宋村，心绪茫若失。倏逢一卒来，相见似相识。貌恳心甚慈，众皆被呵叱。但云解其缚，外惧中悦怿。兄弟相依回，泣母何处觅。哀矜复自怜，举目百无一。顷刻子见母，哀号叙痛衋。斫松代膏明，拾草当菅席。主仆皆畏寒，相忘共薰炙。忧惧不待明，鸡鸣咸盥栉。又复去喜坑，晨星尚未没。山家已避舍，老母独匍匐。逐队跻山椒，冒雨倚松立。头上水淋面，足下寒彻骨。明朝古唐山，盘折犹律崒。乱石如蹲虎，狭径跨其脊。呼号风泠泠，掩映云羃羃。初疑茫昧中，天地如开辟。往来不暂停，昏黑亦忘食。当时已狼狈，宁复问家室。幼女犹可怜，含啼抱呜悒。不忧行路难，但恐弃沟洫。朝廷本除祸，仁道立民极。假威及蛮猺，所至皆戏剧。杀掠果何辜，曷尝分玉石。披萝遍山林，荡扫空郡邑。不幸生斯时，处处值荆棘。皇天远不闻，愁闷填胸臆。残喘傥久延，今亦匪畴昔。渠魁未殄除，默坐长太息。
落梅歌,元末明初,舒頔,一枝两枝横水滨，千片万片飞早春。残香满地铺白茵，贪结青子枝头新。含章檐下肌理匀，春梦未醒香醪醇。君王宠爱恩情真，何况点缀额与唇。托根岩谷遭时屯，莓苔剥落洇红尘。碧玉柯干供樵薪，更复扰扰来棘矜。畴昔开伴粉署宾，东风轻点泓池银。归来天上迹已陈，心肠铁石见无因。惜花长叹花下巡，见仁顿觉添酸辛。角声吹月双眉颦，不知谁是调美人？
百牛图歌,元末明初,舒頔,繄谁画此百牛图？绢素淋漓悬雨壁。摩挲细认角头奇，无乃戴嵩留宦墨。牧童骑策过前村，春树阴阴春草碧。云收雾敛山花明，远近巅崖翠光湿。平湖断岸水浅深，皱縠粼粼如展席。犊眠草间牛不乳，饥齧青刍砺苍石。或饮或浴云满身，物我相忘祇自得。横斜体态百头殊，牧竖笼雏戏阡陌。有时背上颠倒骑，细雨斜阳横短笛。时平放尔桃林中，布谷催耕苦相迫。呜呼比年兵革弥天下，千畦万陇生荆棘。只今农父把锄梨，处处开耕皆尔力。斗米三钱户不扃，四海苍生无菜色。
秋风行,元末明初,舒頔,凉风起空阔，即渐吹寒声。路远衣裳单，良人久从征。妾身廑机杼，唯恐衣未成。短裁便鞍马，密缝忧远行。夫君昔辞家，王事迫期程。守边十余载，杀气犹峥嵘。君以身徇国，妾亦死誓盟。志同心不改，庶保身后名。
缲丝行,元末明初,舒頔,小麦褪绿大麦黄，吴姬踏车缲茧香。筅铛入沸高下忙，雪雹万斛浮潇湘。千丝万缕雪光炯，五色期补帝舜裳。县吏夜打户，租税无可措。犹豫欲输官，又恐奉上误。踌蹰展转无奈何，东方渐明事更多。
织妇吟三首次知县许由衷 其一,元末明初,舒頔,妾家住西湖，家贫守清素。年方二十初，学织常恐暮。父母生我时，不识当门户。夫君良家子，安肯受辛苦。
织妇吟三首次知县许由衷 其二,元末明初,舒頔,机织不畏多，但畏官府促。去年布未输，今年粮未足。阿姑八旬余，缩首檐下曝。君戍忧边庭，妾心念机轴。
织妇吟三首次知县许由衷 其三,元末明初,舒頔,乱丝入手中，上机十数匹。细花间鸾凰，精巧俗莫测。朝餐釜底焦，下尽雪下滴。君心自明月，愿照尘苦力。
络纬吟,元末明初,舒頔,夕露凄以清，凉飙飒然至。篱根断续声，长茧缲络纬。双股依草荄，两翼鼓元气。月明更漏迟，似诉无限意。微物尚知时，叹彼非物类。我怀素潇洒，闻汝澹忘虑。
竹溪书室图为黄克文题,元末明初,舒頔,清溪溪上竹无数，爱竹移家竹林住。阶前老竹铿玉声，秋夜读书沾竹露。书声绕屋杂竹声，竹色侵书助书趣。竹根个个长龙孙，竹上鸾凰亦来聚。有时携琴倍竹弹，两袖清阴分竹翠。云梢月干竹弄影，杖竹寻诗过桥去。平生性癖亦爱竹，不问主人造竹所。君不见一筇投陂忽变化，万卷幡胸胜插架。
西湖曲,元末明初,舒頔,侬家生长西湖住，画舫红窗日来去。不识干戈战四夷，良辰歌舞酣朝暮。越王怀愤攻城来，士卒失守城门开。娇容如花惜不得，一旦零落同蒿莱。百年气运如过电，头白眼昏那忍见。商山路杳云雾深，桃源不假渔郎便。钱王宫阙草树荒，景灵台榭风雨凉。孤山梅花幸无恙，父老含悲辞故乡。
江南曲,元末明初,舒頔,庭院深沉日正长，绿窗红几绣鸳鸯。落花风起停针看，蝴蝶双双过粉墙。
宝鸭曲,元末明初,舒頔,铜池织风翠波跃，睡足煖烟饥不唼。重帘未厌云水姿，华屋清深寄间绝。生朱剥花红锦翅，枯咽半湿蔷薇水。宝灯夜悬琉璃光，恍若澹在沧浪里。当筵慢舞得娇娆，指痕腻染罗纹细。就中恐有绝缨人，误识韩郎衣上气。古闻舄化之言岂虚语，愿学飞仙作双去。
缫丝叹,元末明初,舒頔,东家缫丝如蜡黄，西家缫丝白如霜。黄白丝，出蚕口，长短缫，出妇手。大姑停车愁解官，小姑剥茧愁冬寒。向来苦留二月卖，去年宿债今未还。手足皲瘃事亦小，官府鞭笞何日了。吏胥夜打门，稚耋生烦恼。君不见江南人家种麻胜种田，腊月忍冻衣无边，却过庐州换木绵。
春日杂言三首 其一,元末明初,舒頔,石煖苔衣软，溪春荇带长。化工无限意，袖手立斜阳。
春日杂言三首 其二,元末明初,舒頔,贾谊思明主，华元归故都。张良辞北阙，范蠡泛东湖。
春日杂言三首 其三,元末明初,舒頔,湖海平生客，乾坤一布衣。义哉周伯叔，饱食首阳薇。
梦仙,元末明初,舒頔,琤琤白玉佩，烨烨紫云裘。海上几千里，云间十二楼。
野兴,元末明初,舒頔,日落山逾碧，霞明水透红。物华杂乱际，人事寂寥中。园枣经时熟，田禾失岁丰。悲哉秋渐老，天阔叫征鸿。
人日晴,元末明初,舒頔,元日至人日，今年却喜晴。四方民乐业，千里卒休兵。春丽山河壮，风清草木荣。老天赐强健，拭目看升平。
雨中适兴,元末明初,舒頔,天阔云横野，春深水绕村。折花攒粉蝶，投果唤青猿。润物丝丝雨，伤春片片云。时危朋友少，终日掩衡门。
闻钟岭,元末明初,舒頔,春雨闻钟岭，乱山啼杜鹃。因思乱离日，复见太平年。步月栖岩穴，凌霜度岭巅。古松曾识我，深省复潸然。
独步,元末明初,舒頔,独步谁为侣，溪边有白云。情亲鸥共狎，机动鹿分群。细草沿厓出，幽花隔岸闻。归鸦背秋色，飞过夕阳林。
春雪,元末明初,舒頔,片片沾芳草，纷纷杂落花。篱寒春雀阵，檐冻午蜂衙。云密深藏树，溪浑不见沙。小窗风力恶，呼婢莫烹茶。
晴,元末明初,舒頔,云气扶红日，江光漾翠涛。烟笼淮树远，天净楚山高。慕道心诚渴，忧时鬓独搔。明朝钟阜去，渡口买轻舠。
白土岭,元末明初,舒頔,野水孤城迥，风云浪积沙。一方龙虎国，六代帝王家。玉树歌仍在，新亭恨转加。凝情正寥落，渔唱答边笳。
茅冈铺阻雨,元末明初,舒頔,岩谷幽栖士，江湖懒散身。思乡荆楚客，忧国杜陵人。年老常防病，时乖不厌贫。滔滔浸平陆，何处是通津。
峤源,元末明初,舒頔,溪回石欲动，山断路还通。嵌石藓花白，飐林枫叶红。野鸡啄寒涧，塞雁下晴空。莫怪杨朱泣，于今路更穷。
看书,元末明初,舒頔,一日不看书，此心若有失。看书心未已，细字费目力。六经皆糟粕，中有味如蜜。古来圣与贤，孜孜复汲汲。流传百世下，相见不相识。今人不如古，古人岂今日。时还看我书，抚卷三叹息。
古松,元末明初,舒頔,偃蹇岁寒姿，盘屈当虚棂。苍皮络紫藓，翠色摇青冥。中藏六月雪，下伏千载苓。酷暑亦何畏，隆冬愈加青。老骨存蛟龙，繁枝庇林坰。不幸失所依，流祸延丙丁。恩深感雨露，犹足扬王庭。天风西南来，慎勿惊山灵。
木槿,元末明初,舒頔,爱花朝朝开，怜花暮即落。颜色虽可人，赋质无乃薄。亭亭映清池，风动亦绰约。彷佛芙蓉花，依稀木芍药。炎天众芳彫，而此独凌铄。慰目聊娱情，苍松在岩壑。
送何子舟征官秩满,元末明初,舒頔,友朋情若何，最苦是离别。亲爱不忍舍，临岐语呜咽。宦游南北州，江海多隔越。为官不必高，饮酒不必冽。宽厚长者心，刚强见中辍。所以甘棠阴，千载称召伯。
暮秋弥月阴雨新米甚艰晚霁至夜复雨,元末明初,舒頔,昏黄天开霁，夜黑雨复作。天公亦侮人，稔岁变凶恶。湿薪炊午庖，生稻炒晨镬。十日九阴雨，何处散吾脚。况味固不佳，光景亦萧索。孰云岁功成，尚乃滞耕穫。倩谁开扶桑？四海一照烁。
子恭凌君仲冬回冷校居讲下醵杯以慰岑寂杯余偶成,元末明初,舒頔,有客美髯子，飘飘双溪来。手持青芙蓉，笑索梅花开。语寄宣城谢，句咏都官梅。日南见子日，征途雪皑皑。一官勿谓冷，官热非其才。吾道欣有托，愿言且徘徊。将何慰岑寂，时供陈尊罍。
中秋对月无酒怅然孤吟,元末明初,舒頔,对月惜无酒，怅然负良宵。而我郁居此，时世俱无聊。举头问明月，桂影东林高。南箕粲黄道，北斗横青霄。澹泊固尝事，佳辰何寥寥。贳酒赏明月，盘中乏膻臊。何如待九日，醉约柴桑陶。
头陀寺废,元末明初,舒頔,微云漏疏雨，春事将结束。小径敷落红，长条已栖绿。行行扣禅关，寂寂攲老屋。犬吠知客来，岩栖见僧独。涟漪漾方池，菁葱郁佳木。立教虽尚空，存心未脱俗。于世竟何裨，零落归山谷。极乐迷群生，无生惑三竺。风光慰羁人，聊此寓游目。
春晓,元末明初,舒頔,月落窗未曙，邻鸡再三啼。揽衣起徘徊，傍水鸣鸊鹈。木末雾气薄，花梢露华低。晨光一开豁，照耀东与西。隔屋鸟语碎，叫云鹤声齐。治生不可缓，童仆勤锄犁。春晓最清淑，竟作春晓题。
次朱克用万户韵,元末明初,舒頔,和风骀荡柳腰斜，茅屋溪边卖酒家。马首翩翻旗脚转，何如偏惹帽檐花。
采石,元末明初,舒頔,江声似欲欺文士，月色曾经照锦袍。八百仙人骑白鹤，紫箫吹彻碧云高。
维扬十咏 其一 明月楼,元末明初,舒頔,昔年明月照盈盈，今日楼空月自明。银甲锦筝歌舞地，寒鸦落月澹孤城。
维扬十咏 其二 皆春楼,元末明初,舒頔,楼前景物逐时新，楼上笙歌日日春。华丽已随时节换，东风吹恨柳眉颦。
维扬十咏 其三 嘉会楼,元末明初,舒頔,壮年登览醉歌日，况是太平全盛时。燕子衔将春色去，画阑宽处树旌旗。
维扬十咏 其四 平山堂,元末明初,舒頔,平山山上构高堂，堂下青芜接大荒。堂废山空人不见，冷云秋草卧横冈。
维扬十咏 其五 蕃釐观,元末明初,舒頔,天上奇花玉色浮，祇留一种在扬州。如今后土无根蒂，蜂蝶纷纷各自愁。
维扬十咏 其六 太平桥,元末明初,舒頔,青楼翠幕舞纤腰，金屋银屏贮阿娇。二十年前豪侠客，相逢犹是说前朝。
金陵怀古,元末明初,舒頔,龙蟠虎踞石头城，今古英雄几战争。遗恨六朝何处是？江声犹抱不平鸣。
题水墨蒲萄,元末明初,舒頔,老龙腾渊云气湿，万斛骊珠夜光泣。秋风吹满西凉州，酿就清香浮玉液。
由绩坑出乳溪闻鹃,元末明初,舒頔,细草幽花二月天，煖风晴日弄春妍。村孤路僻行人少，忽听深林叫杜鹃。
题清湘秋景二首 其一,元末明初,舒頔,木落三湘雨后天，细泉飞瀑挂晴川。疏篁影里箫声过，借问谁家上水船？
题清湘秋景二首 其二,元末明初,舒頔,日暮九疑矗矗，清湘万竹修修。不管掀天风浪，孤鸾引凤船头。
偶题,元末明初,舒頔,生平不识大鄣山，历井扪参四十弯。谁道仙家隔蓬岛？桃花流出在人间。
书西坑杨子威巡检官舍,元末明初,舒頔,诘曲山蹊穿复斜，溪流浅碧漾寒沙。山村乱后萧条甚，隐约疏林一两家。
张氏耕隐堂次韵,元末明初,舒頔,独向南庄卧白云，远山点点入帘青。半犁新雨孤村外，始听春禽第一声。
至泰州书徐千户壁二首 其一,元末明初,舒頔,海天无际接扶桑，此地曾经几战场。怨恨不随流水去，空阶夜雨泣寒螀。
至泰州书徐千户壁二首 其二,元末明初,舒頔,图书整整堆蓬荜，剑戟森森拥柳营。留客茶瓜话平昔，随缘妆点泰州城。
自叹,元末明初,舒頔,半纸虚名屡失机，六年憔悴北山薇。云霄路近行囊涩，湖海尘扬故旧稀。官冷位卑思补报，禄高责重慕轻肥。闭门风雨春多少？鸣雁雍雍又北归。
清明,元末明初,舒頔,涳濛细雨湿松楸，乱后人家哭未休。几处烧钱飞蛱蝶，三丫无主祭骷髅。精魂作祟狂魂语，新鬼衔冤旧鬼愁。可是禁烟兵燹际，荒城寥落水东流。
题山中所有,元末明初,舒頔,石芥藓麻紫蕨薇，破头巾骨山栀垂。火流金铄锦袄子，霜降木落玉面狸。猪耳蕈供黄粟饭，猫头笋煮红豆糜。泉声鸟语和音乐，山翁乐处无人知。
雨窗偶成,元末明初,舒頔,雨压中天云雾低，华阳阁外草萋萋。江湘梦远红尘隔，阊阖门高紫气齐。红拂杏花沾翠帽，绿拖杨柳忆金闺。故人腾踏云霄上，何日相从信马蹄。
蜀水道中,元末明初,舒頔,迢递春山春日迟，老天无事使人悲。时危汉苑花含笑，风急隋堤柳蹙眉。村落无烟几千里，麦麻何处两三岐。年来无限伤春意，独倚长松听子规。
复入大鄣,元末明初,舒頔,山顶飞泉绿树齐，弯弯相见倦攀跻。龙眠溪洞涎流石，鹿过林皋麝脱脐。日落空岩山鬼啸，风生古木野猿啼。两经寇结山中避，历遍人间万险蹊。
对雨,元末明初,舒頔,茅屋经年长薜萝，故人久雨不来过。山川惨惨光华少，天地昏昏杀气多。阶草宿萤藏细叶，庭梧巢凤覆长柯。细看柱础饶蒸润，奈此云雷未已何！
吴琴忠烈庙,元末明初,舒頔,古祠摧败独孤村，老衲龙钟倚庙门。半亩寒冰栖腊意，一川晴日借春温。松林惨澹猿猱啸，山径崎岖狼虎奔。说与行人慎回顾，归时切莫近黄昏。
度萌坑岭,元末明初,舒頔,雨过郊原绿倍添，竹舆行处倦厌厌。翠垂松叶沾衣袖，红绽花枝映帽檐。石涧水香麋麝过，林梢露重蝶须黏。嫩晴天气催农务，麦饭新尝似蜜甜。
过大石门,元末明初,舒頔,一溪流水漾晴沙，行出孤村月未斜。在世由来都是客，此身何必更寻家。向人报喜枝头鹊，与众争嫌屋角鸦。眼底休论凶吉事，且看田叟种桑麻。
泥,元末明初,舒頔,九陌香尘湿不飞，融融随步袭荆扉。玉骢行疾溅春雨，紫燕衔迟带夕晖。蚓窍吐淤黏屐齿，凤书封渍污朝衣。夜来满地沾飞絮，指点行人石径归。
失意,元末明初,舒頔,失意深潜懒入城，坐愁怀恨老时情。征鸿叫月带秋色，落木随风送雨声。忧国赤心惭未报，思亲白首叹无成。伤心莫问人间事，泪洒空城烟雾横。
赠孔希文归浙,元末明初,舒頔,我愧为儒事笔田，君来枉顾辱佳篇。半生腾踏江湖日，孤馆萧条风雨天。青眼故人能有几，白头词客更谁怜。江东游遍浙西去，风搅芦花月满船。
次孤岳主人韵,元末明初,舒頔,相逢偶似虎溪桥，借榻仙房卷十朝。无补但思辽海去，投闲安用小山招。吹嘘煖雨披红萼，撺掇春风上翠条。尘世浮云随变见，且容花鸟伴凄寥。
寄黄克敬谪归,元末明初,舒頔,力扣清都虎豹关，危言鲠直动天颜。一生涕泪常忧国，万里风尘已赐环。共惜贾生成远谪，遥知唐介得生还。马蹄又踏归来路，应笑奸谀愧鹭班。
次王和夫见寄,元末明初,舒頔,旌旗摇曳柳营前，邑赖元戎守禦坚。林薮漫如秦地日，山河依旧汉家天。刚风万里扫妖祲，甘雨四方清瘴烟。堪羡山中萃清致，醉歌人讶老诗仙。
金陵怀古,元末明初,舒頔,六代繁华古又今，钟山王气拂云岑。玉骢声断乌台寂，赤帜阴移画省深。月照觚棱风淅淅，霜清甬道夜沉沉。白头元是观光客，手弄梅花感慨吟。
雨中呈丰彦辉,元末明初,舒頔,十年塞北干戈扰，二月江南雨雪深。时异世情难逆料，天寒老客不能禁。江山明秀动归兴，花柳横陈惊壮心。休上贾生流涕策，且赓梁父《白头吟》。
南山秋色楼为陈孟德赋,元末明初,舒頔,秋色横空眼界宽，玲珑八面见峰峦。稻花香满雨初足，梧叶声清风正寒。百尺不教余子卧，四时那许俗人看。课孙教子无他事，笑拍阑干醉解颜。
题海宁吴筠轩山水窠木卷,元末明初,舒頔,世间名士多爱竹，为爱扶疏伴幽独。虚心直节傲雪霜，尽日相看看不足。松萝山下延陵裔，自号筠轩咏淇澳。明窗净几泚霜毫，煖日晴风弄苍玉。有时乘兴写山水，复貌时人真面目。一丘一壑胸次奇，万貌万形心匠蓄。潇潇洒洒声秋轩，瑟瑟琅琅撼昏屋。我家昔寓湘江滨，此君与我情最亲。别来廿载世离乱，踪迹萍梗无音尘。适与筠轩偶相见，一笑袖拂松萝昏。怡然赠我一幅画，沧江万顷波粼粼。远岫云开虎啸月，疏林霜落鸿来宾。抱琴疑是林和靖，谷口又类郑子真。扁舟荡漾空阔际，芦花两岸纷缤缤。感子高情写幽趣，世无管鲍行踆踆。明朝渔翁约我度溪曲，彷佛又似桃源人。
送苹乡丘克明,元末明初,舒頔,杨柳矶，燕子飞，江西倦客江东归。芦芽出水鳜鱼肥，君今归去是耶非？闻君疾，未相识，漫浪赠言恐无益。新丰斗酒何日逢，人生意气无南北。喜津津，去宜春，莺花满路娱归人。君不见都门冠盖都忧恼，挂杖故园风日好。
题柯丹丘墨竹,元末明初,郯韶,玉文堂上写琅玕，只作吴兴老可看。一夜秋风动寥廓，綵云零落凤毛寒。
题王元章画万玉图,元末明初,郯韶,西湖千树玉交加，清夜掀篷看雪花。狂杀山阴王处士，兴来放笔扫横斜。
题美人琴阮图,元末明初,郯韶,金谷花飞春半时，花间莺语太迟迟。美人心事浑无赖，忍把柔情摘阮丝。
题宋高宗诗意便面,元末明初,郯韶,深宫华气接蓬莱，日日题诗上紫苔。一夜雨声无处著，尽将秋色过江来。
和张伯雨云林席间韵,元末明初,郯韶,句曲先生世所怜，新诗字字总清妍。楚江祇漫听春雨，蜀上那知有漏天。树隔青山迎好客，华开白日照芳筵。高居更忆云林子，目送冥鸿挥五弦。
题柯博士梅竹图,元末明初,郯韶,文王宴罢奎章阁，博士归来两鬓丝。写得寒梅与修竹，照人清影尚参差。
题浴马图,元末明初,郯韶,花落春云满御堤，晚凉试浴濯龙池。五王未许争飞鞚，先赐承恩太仆骑。
湖州东门即事和玉山韵,元末明初,郯韶,路入仙源一水分，鸡鸣犬吠自成村。晚风忽送青天影，吹入匡庐九叠云。
游弁山李云山点杜鹃花与玉山同赋,元末明初,郯韶,金井西头萼绿仙，霞裾风度影翩翩。陇西才子多清思，谩把春云染杜鹃。
寄远曲二首 其一,元末明初,郯韶,突骑破天骄，将军赋大刀。陇头呜咽水，一夜梦临洮。
寄远曲二首 其二,元末明初,郯韶,朔雪满天山，征人去不还。惟应陇头月，照见玉门关。
用杨铁厓新居书画船亭韵与玉山同赋二首 其一,元末明初,郯韶,越来溪上暮潮过，饮马桥头春水波。出郭喜知尘事少，吹箫无奈月明多。华飞断岸冲归燕，柳荫长沟泛白鹅。儗送一琴临水榭，扣弦同奏《竹枝歌》。
用杨铁厓新居书画船亭韵与玉山同赋二首 其二,元末明初,郯韶,卜筑喜过杨子宅，城居曲曲抱溪流。夕阳在波人影乱，秋水上帘竹色幽。载酒过门从问字，据床吹笛不惊鸥。月明后夜溪山雪，乘兴还能具小舟。
过石塘洪,元末明初,郯韶,乱石成孤屿，中流截巨涛。水清时见底，沙浅不容舠。度鸟窥天影，游鳞触涧毛。前村江路迥，纤月在林皋。
过渔浦,元末明初,郯韶,江水飞花作雪轻，月明似入剡溪行。可怜一夜天涯雨，又听春潮打橹声。
题三沙,元末明初,郯韶,三洲宛在碧波中，海色晴霞绚烂红。夜半鸡鸣先见日，天边月晕又生风。鲛女机丝花隔雾，龙君城阙水为宫。谁持玉节寻真去，直过扶桑弱水东。
送姚子章之浙东帅掾,元末明初,郯韶,海右桓桓大府开，胜中云气近蓬莱。借筹底用平蛮策，草檄须烦倚马才。玉节旌麾江上见，明珠翡翠日边来。遥知博望沙头月，为照乘槎万里回。
寄南屏精舍诸友,元末明初,郯韶,山中遗老彫零尽，太息于今复数谁？东郭幽人频曳履，南冈诸子总能诗。夜窗灯影分书幌，午榻茶烟飏鬓丝。何处令人发深省，永明湖上立多时。
同报复元上人登南冈文笔峰兼简句曲外史,元末明初,郯韶,橘林风细凉飔生，石磴雨滑褰衣行。双肩正如野鹤立，左耳忽若秋蝉鸣。孰云耽诗并齐己，我爱玩世惟弥明。对床著屐歌楚语，若个杖藜来细听。
题王仲弘县尹所藏高彦敬尚书巴陵山水图,元末明初,郯韶,尚书爱画山，落笔生远色。微茫洞庭野，迥与湘渚隔。青山迤逦盘春空，江波欲落江树重。望中云梦开七泽，猿啼直与巴陵通。王郎家住巴陵道，按图只说巴陵好。巴陵女儿歌《竹枝》，微风落日行人少。山中春雨生石田，柴门流水声溅溅。钓竿长日倚沙树，扁舟中阁生晴烟。爱此只合山中住，十年作官不归去。高堂见画夜梦之，墓中离离湿秋露。白头官满思转多，江南酒美仍蹉跎。人生得意夜行乐，酒酣且和巴陵歌，王郎王郎奈尔何！
和仲举张博士见寄,元末明初,郯韶,金沟河上柳千条，濯濯轻阴覆画桥。华夹御城涵晓日，波回仙沼应春潮。曾闻献赋趋三殿，想见承云丽九霄。欲听钧天尘梦隔，苏台凉月夜寥寥。
晓发商溪戏简玉山且要和,元末明初,郯韶,商山西头花满烟，画船银烛理丝弦。翠屏何处惊残梦，卧看青天春月圆。
寄句曲外史,元末明初,郯韶,掬溜室中清夜分，相过曾此说幽文。入池星斗当窗见，枕席波涛隔树闻。头上鹖冠朝老子，手中龙节候元君。欲从世外求玄赏，鸡犬岩头有白云。
和报复元秋兴,元末明初,郯韶,大星出海芒角稀，新月隔林光景微。空山无眠鸡犬静，独树忽惊乌鹊飞。已喜朝廷宽赋敛，侧闻南国尚戎衣。钓竿早晚落吾手，日日放船来水扉。
登天平山,元末明初,郯韶,西来山势森如戟，上与浮云石栈连。华盖九峰当绝壁，龙门一道落飞泉。幽穿石洞潜通穴，下俯天池冷积渊。更欲振衣千仞表，侧身东望洞庭烟。
谷口,元末明初,郯韶,谷口大星稀，苍茫夜景微。草惊知鹿过，潭响觉龙归。楚舞谁相狎，商歌自揽衣。鹿门应有待，莫遣壮心违。
吴浦,元末明初,郯韶,山势分吴楚，江流接混茫。昔年隔南北，此地即边疆。民近淮盐市，门通海客航。行人敬风土，云是子游乡。
伐桂辞,元末明初,郯韶,莫斫桂树，莫斫桂树，上有慈乌反哺。桂树有华，慈乌有母。实伤汝心，匪伤汝斧。
寄倪元镇,元末明初,郯韶,幻仙昔过梁溪上，之子清诗日见称。讵有低头拜东野，直须长啸答孙登。书来映雪池头落，睡起朝暾屋角升。欲酌山泉煮春茗，江干艇子几时乘。
次张仲举谢左辖韩公韵,元末明初,郯韶,高阁中天亘綵虹，坐看庭树起秋风。相臣载酒空山里，供奉题诗别馆中。肃肃远瞻鸿羽集，呦呦尚想鹿鸣同。纤云不动凉生席，一夜天瓢雨洗空。
过吴兴沈十二秀才,元末明初,郯韶,游子经年别故乡，偶从春水泛沧浪。万行细柳迎归棹，几个黄鹂隔草堂。北里缫车如雨响，东家煮酒入林香。沈郎阿母能强健，见说新来白发长。
题尹山寺,元末明初,郯韶,王师昔度江南日，曾驻旌旗江上林。劫火不随人幻化，箭锋应与塔销沈。咸池几见天鸡出，蕙帐空闻夜鹤吟。白发老僧谈往事，青山依旧白云深。
述怀寄倪元镇,元末明初,郯韶,隐吏重来学灌园，辍耕时与野人言。衡门谩有车马集，厨廪都无鸟雀喧。夜榻张灯钞籀史，饮瓢分水注陶尊。欲乘艇子梁溪去，稍待春潮系树根。
题仙山图,元末明初,郯韶,华盖诸峰积翠遥，中天楼观涉岧峣。白云窈窕生晴谷，春渚微茫落暮潮。归鹤只栖玄圃树，幽人时过赤阑桥。相逢愿接飞霞佩，早晚飙车会见招。
为郇道士赋钟山,元末明初,郯韶,每向钟山赋草堂，远林佳树色苍苍。石桥夜迥星河澹，仙井潮生雨气凉。坐见青松将子落，行看老鹤与人长。钓泉拟解尘缨濯，蹑屩还趋千仞冈。
寄熊自得,元末明初,郯韶,勘书台上听泉者，还忆匡庐入卧游。千尺云松平地起，九江春水拍天流。亦知阮籍多贪酒，自爱庾公不下楼。思尔箫声当静夜，时时吹凤碧山头。
题赵氏所藏画,元末明初,郯韶,绣岭宫前西日晖，忽惊岚气上人衣。人家隔岸留残照，楼阁经年掩翠微。游子不知秋已暮，蹇驴直与世相违。何当写我临流处，黄石桥头看钓矶。
题庐山图,元末明初,郯韶,群山东南横翠色，倒影芙蓉生石壁。青山直下九江流，吹落银河二千尺。安得浮云满春空，托身万里之长风。南游濯发洞庭水，卧看萝月行山中。
送僧归温州,元末明初,郯韶,上人灵鹫峰头客，归去秋风雁宕南。山沃谢公行处屐，洞留觉祖去时龛。海汀潮白秋波乱，陇树天青夕照含。莫怪题诗重相忆，频年有约寄黄柑。
游弁山黄龙洞简赵仲光,元末明初,郯韶,石洞阴阴海气寒，绝厓千尺落奔湍。白翻飞燕空中见，黑入潜蛟地底蟠。陟险未穷双蜡屐，放形自笑一儒冠。十年来往青山路，依旧黄尘没马鞍。
送张大使之湖湘监税,元末明初,郯韶,学士诸孙不乏贤，司征犹得纪山川。行人西入湘江路，贾客南通下蜀船。倚竹哦诗春过雨，隔江听瑟暝浮烟。相思莫寄衡阳雁，待得新秋又一年。
苕溪草堂为范叔豹赋,元末明初,郯韶,征君家住白蘋溪，烟雾萧骚万竹迷。茅屋秋风辽海阔，锦城秋色傍人低。朝来把钓频维棹，雨过看山独杖藜。传得杜陵千古意，肯容投老遂幽栖。
次韵杨子寿同浦太守游顾园四首 其一,元末明初,郯韶,辟疆园里好花开，路隔仙源一水回。春暖凫鹥当槛浴，草青胡蝶上衣来。柘枝屡舞团团扇，竹叶深倾滟滟杯。何事绿波生浩荡，画桥风急綵舟回。
次韵杨子寿同浦太守游顾园四首 其二,元末明初,郯韶,厌厌行酒日西斜，太守风流两鬓华。箫引凤凰停夜月，杯传鹦鹉泛流霞。飞花半入长洲苑，归燕空思王谢家。剪尽绿杨三万树，暖风吹絮满天涯。
次韵杨子寿同浦太守游顾园四首 其四,元末明初,郯韶,石洞阴阴雪乍融，溪虚弱柳不禁风。花飞草阁通归燕，舟泊晴江见断虹。甚欲题诗春竹里，不堪吹笛水烟中。归来坐对高城晚，门外乌啼月照空。
送卢益修鍊师所画水仙,元末明初,郯韶,卢敖爱向山中住，长遣看云一舄飞。昨夜候神东海上，梦随环佩月中归。
题秋林高士图,元末明初,郯韶,山磴坡陀细路平，石桥流水雨初生。绝怜童子惊秋色，听得空林落叶声。
题赵仲穆画送郑蒙泉之鄞,元末明初,郯韶,海宁太守归来日，爱写新图入卧游。见说甬东风日好，春山如雾隔瀛洲。
题米南宫画,元末明初,郯韶,风流不见米南宫，依旧云林远树重。貌得匡庐旧游处，半江秋色洗芙蓉。
题柯丹丘画,元末明初,郯韶,溪上青山石径纡，暖云晴嶂锦模糊。行人如隔湘江岸，日暮青林啼鹧鸪。
题溪村烟雨图,元末明初,郯韶,山雨朝来不作泥，望中烟雨使人迷。依稀绝似羌村路，无数春船逆上溪。
梨花,元末明初,郯韶,渚宫花落雨霏霏，春尽江南客未归。多少东家胡蝶梦，相思并逐彩云飞。
题扇头,元末明初,郯韶,洞庭木落山月低，出门秋色风凄凄。客行忆过黄陵庙，谷口青猿一个啼。
题谢仲和竹石,元末明初,郯韶,江南谢老独风流，爱写晴云竹树幽。绝似玉堂残月夜，数枝晴雪映高秋。
题宋王孙雨竹,元末明初,郯韶,閟阁春寒写素屏，两枝如玉立亭亭。分明自注银潢水，白日天阶洗凤翎。
题魏明铉画,元末明初,郯韶,老翁住在浣花村，日日哦诗醉瓦盆。怪底横江见船尾，不知春水到柴门。
题画,元末明初,郯韶,重冈细草覆坡陀，风引松花落涧阿。草屋雨余云气湿，开门不厌好山多。
村行,元末明初,郯韶,江烟漠漠雨霏霏，野饭吹香落钓矶。三十六陂秋水阔，背人白鸟一双飞。
题赵仲穆画,元末明初,郯韶,水晶宫里佳公子，拄笏看山逸兴多。昨夜溪南新水涨，钓丝晴拂白鸥波。
赵彦荣临画,元末明初,郯韶,北苑南宫奈老何，青山依旧洛中多。相思一夜鸥波梦，稚子船头结绿蓑。
鸲鹆图,元末明初,郯韶,东风吹柳日沈沈，阶下宜男绿正深。百尺游丝春院静，卧看鸲鹆步花阴。
许浦道中,元末明初,郯韶,许浦经行三十里，狼山已见宿云霾。何人挽粟能通海，有客贩盐初过淮。马度冈峦何历历，鸡鸣风雨只喈喈。一春多病兼寒色，愁绝山颠与水涯。
题唐子华山水末句用杨廉夫五字,元末明初,郯韶,我爱会稽杨使君，洞庭秋月约平分。时时吹笛中流去，卧看苕山如画云。
送人之轧溪兼简王十二秀才,元末明初,郯韶,不见草堂枫树西，春云杂树晚相迷。白沙今夜柴门月，又逐青山过轧溪。
为静嵓上人赋半间云房,元末明初,郯韶,松下半间屋，绕檐生白云。山香石上起，华雨静中闻。扫榻看桐影，支筇对夕曛。悠悠百年意，世事任纷纭。
送樊仲益省郎之解州,元末明初,郯韶,六月句吴国，重逢樊省郎。题诗过山馆，惜别度河梁。淮树生秋早，汾阴去雁长。明年朱绂贵，遥忆奉华觞。
有怀玉山征君次沈自诚韵,元末明初,郯韶,翔燕屡云至，落花辞故枝。当轩盼流景，恻怆神亦疲。达士多旷志，所慕惟书诗。朝耕孰与俦，夕钓任所之。岂不念时好，沈沦与世违。取琴为之弹，曲绝令心悲。白云破高冈，夕月照水涯。徒令千载心，默默谁与期。
次韵倪元镇双燕吟,元末明初,郯韶,双燕双燕复双燕，年去年来几相见。东风花落杏梁深，不比朝飞雉带箭。主人长年不知还，梦随胡蝶千万山。人生那似双飞燕，去去来来梁栋间。
石榴花辞,元末明初,郯韶,石榴花，为谁好，一树垂垂向官道。年年花落复花开，不觉前年人易老。去年花开白日长，长官载酒来称觞。流莺蛱蝶共飞舞，不惜醉倒花树傍。今年花开秋可怜，累累结子满树颠。无人载酒花下饮，只说花开胜去年。去年今年两结子，雨露生成有如此。人老不似花再开，莫惜载酒花前来。
题青山白云图,元末明初,郯韶,山腰绿树雨初收，天际白云如水流。忆在九江船上望，杨花飞雪下轻鸥。
题九龙图,元末明初,郯韶,九龙起幽壑，百谷走春雷。峡坼苍厓断，天倾白浪回。朝行神禹穴，暮过楚王台。应有天瓢手，为霖遍九埃。
山水四景 其一,元末明初,郯韶,西风木落晓猿惊，一水东流日夜声。两岸青山看不尽，扁舟又过楚王城。
山水四景 其二,元末明初,郯韶,扁舟晚泊洞庭西，江草江花岸岸齐。却过白龙祠下去，两边枫树鹧鸪啼。
芭蕉士女图,元末明初,郯韶,玉阶风细漏迟迟，月冷笄珈鬓影垂。怪底新凉满团扇，红蕉花下立多时。
秋林才子,元末明初,郯韶,残照下西岭，微云翳轻阴。蹇驴行落叶，归思在秋林。
寄唐子华县令兼简赵季文从事,元末明初,郯韶,乡里衣冠日已疏，归来俯仰十年余。苍筠独喜经秋后，白发休嫌把镜初。犹子总传韦偃画，诸孙只守邺侯书。西邻从事耽诗癖，日日过门应下车。
送僧游庐山将之西蜀谒玉泉尊者,元末明初,郯韶,闻道山人庐阜去，远从西蜀陟崔嵬。舟行五月瞿唐险，天入三巴鸟道回。兰若清猿闻苦竹，袈裟细雨忆黄梅。玉泉智者还相见，应说乡人海上来。
小隐为居延王孙德新赋,元末明初,郯韶,草堂三日风雨惊，闭户不闻车马声。书签颇怪燕泥湿，井屋忽看春草生。王孙亦在城西住，手种团团青桂树。朝来读书不下堂，自写淮南小山赋。
投赠兼善都水二首 其一,元末明初,郯韶,尚书北柱最清高，持节东南护水曹。千载河渠数刘向，一时词赋重王褒。玉垣天近含鸡舌，阿阁朝回拾凤毛。更忆龙池旧时柳，年年雨露浥宫袍。
投赠兼善都水二首 其二,元末明初,郯韶,视草堂深近玉除，每从进讲佩银鱼。南宫昼漏通青琐，东井金文焕石渠。古篆久知通史籀，新诗端拟过黄初。茂陵多病缘行事，惟待青冥荐《子虚》。
送广德程万户弟从军,元末明初,郯韶,桓桓程将军，年未三十气如云。一朝诣阙袭父职，献书讨贼争功勋。朝廷恩深礼数厚，授钺前驱那敢后。云鸟天青没画旗，辕门月黑鸣刁斗。将军有弟才且贤，从兄万里何翩翩。看云倏尔归奉母，如此一门忠孝全。杨花三月潼川暮，挥戈又指湖南去。吹笛高城破虏风，饮马长江洗兵雨。学书学剑真男儿，功名拾芥须尔为。长歌更劝一杯酒，归来细颂平蛮诗。
登姑苏台刘从事索赋二首 其一,元末明初,郯韶,送客古台下，系马古台阴。日落黄尘起，马嘶青草深。古人俱白骨，遗像空黄金。抚事已千载，徒伤千载心。
登姑苏台刘从事索赋二首 其二,元末明初,郯韶,台榭已芜没，江山非昔游。鸟啼烟树里，日落古城头。源水闻吴曲，青枫系越舟。望中衰柳色，知是旧长洲。
过南沙曹氏别墅会沈伯熙索赋,元末明初,郯韶,虞山相对南沙口，曲曲云林似辋川。隔岸花飞春片片，开门青竹雨涓涓。故人忽喜经年见，清梦已惊三日前。深夜一尊仍惜别，还家又是月初弦。
送凌元之湖团监税,元末明初,郯韶,廿年作吏辞乡邑，十月司征去信州。孙子斑衣方在膝，慈亲白发已盈头。岭烟散后人归市，春水生时客放舟。莫为微官叹沦落，江山如此亦清游。
玉山草堂,元末明初,郯韶,玉山草堂深复深，沿洄路入娄江浔。溪桃始华日杲杲，风磴积雪春阴阴。皂盖屡过严武驾，白头不愧杜陵吟。稍待清秋林壑静，杖藜与子一登临。
玉山佳处分韵得玉字,元末明初,郯韶,逶迤玉山阿，窈窕桃花谷。林芳缀丹葩，霞彩散晨旭。溪回濯新锦，洞幽答鸣玉。乐哉君子游，于以寄高躅。
分题得柳塘春,元末明初,郯韶,美人远在春塘住，门外垂杨千万树。微风白日袅游丝，度水轻阴荡飞絮。使君来自白玉堂，攀条欲结双明珰。门前系著紫骝马，上堂急管弦清商。美人起舞为君寿，再拜登歌酌君酒。使君明日上长安，莫唱东风折杨柳。
分韵得寐字,元末明初,郯韶,清江下斜日，水落鸿雁至。方舟荡文漪，葭菼新霜委。岧岧玉山岑，溟溟薄云气。沿洄入林塘，池馆翳幽邃。群公欣盍簪，称觞有余思。人生当盛年，感彼鸿鹄志。击节歌慷慨，厌厌夜忘寐。
君子亭,元末明初,郯韶,扁舟忆过娄江曲，修竹泠泠隐者家。五月凉风生草阁，几回白月照江沙。幽人长夏寻棋局，稚子应门理钓槎。更爱开门玉山里，隔溪千树种梅花。
听雪斋分韵得兴字,元末明初,郯韶,玉山何逶迤，积雪遍行径。池阁生涟漪，林木发澄瑩。于时接芳筵，遐眺复觞咏。歌停花入檐，笛奏鱼出泳。若人多雅怀，起舞屡清兴。言归夜未央，微月逗初暝。
小游仙,元末明初,郯韶,旭日三危际，春烟五色开。谁知大瀛海，似是小蓬莱。灵鹤传书去，神鱼听瑟来。仙骈如少驻，花底注深杯。
碧梧翠竹堂,元末明初,郯韶,去年种桐树，绿叶高云凉。今年种新竹，已与梧树长。幽人读书坐高堂，夜闻天籁鸣笙簧。下堂仰视明月光，照见乌啼金井傍。乌啼在何处？双飞向桐树。枝头哑哑传好语，明年结巢凤来住。
湖光山色楼,元末明初,郯韶,兹楼俯吴甸，百里见虞山。云归飞鸟外，帆落大江间。河源或可到，星使几时还。因寻种桃者，系船清溪湾。
分韵得寒字,元末明初,郯韶,玉山腊月春意动，独树花开照江干。高阁此时宜望远，开尊与子一凭阑。雪消野渚凫鹥乱，水落渔舟网罟寒。明日风帆入城市，且须泥饮罄清欢。
柳塘春,元末明初,郯韶,春塘二月春波深，杨柳濯濯弄轻阴。微风袅袅金虫落，隔屋两两黄鹂吟。飞花莫遣度流水，化作浮萍无定止。折时须折最长条，堤边系取木兰桡。
简于匡山次李五峰韵,元末明初,郯韶,之子远游吴楚间，春江二月草斑斑。扁舟不愁风雨恶，作客正喜东南还。共爱开门对湖水，几时高阁看青山。花雨亭前未相见，题诗忆尔尚红颜。
至正十年十二月十九日义兴吴国良持倪云林诗来玉山中相与徜徉数日将旋索为别余与玉山同简云林,元末明初,郯韶,吴生阳羡溪头住，岁晏扁舟载雪归。江上坐看双桨去，天边目送一鸿飞。岂无稚子烧桐叶，知有幽人候水扉。后夜相思心欲折，短箫吹月坐苔矶。
次玉山分题韵四首 其二,元末明初,郯韶,仙馆萦纡洞壑幽，草堂三日为君留。白鸥波浪春江梦，玄豹文章雾雨秋。谁谓阮生多旷达，亦知贺监最风流。才高不得题鹦鹉，重儗登楼赋未休。
次玉山分题韵四首 其四,元末明初,郯韶,海上青山积翠岚，望中云气似湘潭。水光入夜楼阴直，月色当江树影涵。只惜郑庄能好客，亦知王衍爱清谈。谁云酒债寻常有，我得诗名取次惭。
有怀玉山次沈自诚韵,元末明初,郯韶,亭亭古昆丘，上有琼树枝。仙人居其间，服食忘神疲。朝驭羲和车，夕味金台诗。我尝与之游，中夜梦见之。御风周八极，迥焉人世违。青云忽氤氲，白鹤长鸣悲。以兹婴世网，一堕东海涯。安得浮丘公，挟舟候安期。
西湖酌别便欲过草堂因冗未果小诗二章奉寄稍凉当买舟相晤也 其二,元末明初,郯韶,五月西湖载酒游，芰荷香里雨初收。黄蜂飞近花边坐，白鸟来依柳下舟。佩服尽从唐制度，笑谈不减晋风流。幽期莫更歌招隐，拟趁西风桂子秋。
西湖竹枝词六首 其一,元末明初,郯韶,十五女儿罗结垂，照水学画双娥眉。长桥桥下弯弯月，偏向侬家照别离。
西湖竹枝词六首 其二,元末明初,郯韶,妾家西湖住横塘，门前杨柳万条长。冯郎醉后莫折断，留待重来系马缰。
西湖竹枝词六首 其三,元末明初,郯韶,风篁岭头西日晖，青龙港口新月微。放船过去还早在，待取一通夜歌归。
西湖竹枝词六首 其四,元末明初,郯韶,阑锁六桥春水深，鸳鸯鸂鶒荡人心。吴儿生长自吴语，却向船头学楚吟。
西湖竹枝词六首 其五,元末明初,郯韶,湖上荷花娇欲语，湖中女儿木兰舟。荷花折得浑自好，只恐荷盘不耐秋。
西湖竹枝词六首 其六,元末明初,郯韶,苏堤寺堤一径同，春花秋月长相逢。白面少年不相识，笑掷金钱唤阿侬。
春江曲送唐闵之入关,元末明初,郯韶,二月春草青，三月春水肥。杨柳荡洲渚，胡蝶作团飞。美人向何处，望望隔烟雾。迢递越王城，青山海中树。海水高入天，上与银河连。相思瘴云合，目送南飞鸢。
病起书事,元末明初,郯韶,病起秋水上，拂衣尘土间。鸡鸣戴星出，月黑骑马还。旌节黄龙塞，羽书青海湾。征人在万里，风雪鬓毛斑。
题倪元镇春林远岫图四首 其一,元末明初,郯韶,杏花帘幕看春雨，深巷无人骑马来。独有倪宽能识我，黄昏蹑屐到苍苔。
题倪元镇春林远岫图四首 其二,元末明初,郯韶,春色三分都有几，二分已在雨声中。墙东两个桃花树，恨杀朝来一番风。
题赵仲穆临李伯时凤头骢图,元末明初,郯韶,蓬莱宫中春昼迟，五马曾阅李伯时。天闲一一尽龙种，独爱凤头尤崛奇。王孙归卧江南日，见之为尔生颜色。乃知神骏世所怜，仿佛明窗亲貌得。黄头圉官颀且髯，绛袍乌带高帽尖。是日牵来赤墀下，黄门辟易争观瞻。红丝络头尾窣地，玄云满身飞不起。长鸣知是恋九重，岂但一日行千里。君不见春风立仗何駉駉，龙文照地来房星。何当中道为剪拂，纵目平原春草青。
次韵周子通应奉见贻,元末明初,郯韶,文星一个落南州，太史今为万里游。云汉依然天北向，风波已见海安流。亦知王粲久为客，惟有杜康能解忧。欲问南山射虎者，数奇何事不封侯。
秋怀,元末明初,刘永之,凉飙振庭树，浮云结重阴。中情忽不乐，拂几弹鸣琴。泠泠多苦调，零泪沾衣衿。远怀东都士，登彼北邙岑。怅然望京洛，《五噫》发哀吟。悠悠千载下，谁识古人心。
山涧读易轩,元末明初,刘永之,环环碧涧连，靡靡苍山属。初日照林端，春禽鸣布谷。松深有去云，苔静无来躅。独把一编书，时向窗间读。
海屋为萧君赋,元末明初,刘永之,结屋青海上，弄影沧江涯。手持翡翠竿，误拂珊瑚枝。龙嘘春雾合，鹤度晓云垂。弱流几清浅，为书报安期。
野老看云图,元末明初,刘永之,文湍激幽涧，白云流远山。偃仰长松下，延眺一怡颜。清风拂素服，瑶花落树间。拾薪青烟际，煮苓供晚餐。耽此丘中赏，竟日未言还。
秋林读书图为章光远赋 其二,元末明初,刘永之,离思方萧索，况复暮秋余。衰兰空委露，残荷已委渠。独忆西风宴，还伤北涧居。忧来绕庭树，闲拈坠叶书。霜露日凄凄，园林烟景变。落日薄寒塘，斜日明秋甸。陶尊湛清醑，瑶枕含幽怨。寂寞西窗下，时闻山鸟啭。
和宋学渊韵,元末明初,刘永之,蹇劣非世器，固应知者稀。遗纷憩灵馆，聊以慰所怀。芳声契夙仰，良觏副幽期。逍遥对疏雨，山瓢时共持。兰言发孤唱，酬章愧典彝。促席情未慊，结轸念当离。心知非远别，终系故人思。
题匡山石室 其一,元末明初,刘永之,群山争盘纡，众壑尽奔放。中峰最奇绝，直立数千丈。危搆倚石壁，面势极弘敞。心神坐超忽，云雨接惝恍。山色晚更佳，泉声静逾响。犹言最绝顶，临眺极所往。欲穷千里目，更试九节杖。
题匡山石室 其二,元末明初,刘永之,精庐极萧爽，乃在匡山涯。鲜飙泛林木，旭日生岩扉。樵梧隔烟小，钟声出林迟。阶前百尺树，倒挂枯藤枝。中有避喧者，禅诵清四时。挽萝结幽佩，纫叶为秋衣。静谈远公传，东林迹已微。怡然契玄理，令我坐忘归。
登烟云台同西峰诸友分韵得跨字,元末明初,刘永之,振策履崔嵬，飞步凌云榭。俯观飞鸟翔，远见平江泻。弹棋古桂阴，酌酒长松下。谷响啸哀猿，林香过山麝。祈灵醉巫觋，寻真望仙驾。翠虬金节导，青鸾羽衣跨。逸兴殊淹留，吹箫待清夜。
访驿马精舍能上人不遇识其从孙萧生进修夜坐诵诗次日书此识别留简能公,元末明初,刘永之,晨起忽不乐，驱骑高原行。四山多岚气，日照孤峰明。亭午际江渡，烟艇浮沙汀。登岸迷所适，岐路方纵横。忽忆驿马寺，久慕能公名。询途向烟雾，阡陌互纡萦。渐入石路窄，松萝蔼冥冥。龙象虽寂寞，廊庑犹峥嵘。道人赴斋出，钟梵杳无声。款户识之子，开室出相迎。宴坐毕余景，空花闻夕馨。佳句谁新作，摛藻艳春英。山尊泻芳醑，秋蔬摘霜茎。性昧空寂旨，心乐儒雅清。夜止西窗宿，风条中夕鸣。病客既多感，闻此心骨惊。明当舍之去，沿流到江城。方从湖海游，暂远林壑清。山门荫寔沼，中涵苔藓青。法源庶无竭，归日浊尘缨。
过安庆怀余青阳先生,元末明初,刘永之,淮壖古重镇，龙舒实雄冠。显显青阳公，衔命兹屏翰。文能宣皇风，武能折凶悍。仁能抚士卒，知能辑流散。孤城抗千里，一身当敌万。运否拙壮图，时屯负英算。城亡遂捐躯，仗节死国难。忠义凛霜日，声名炳星汉。我来当夏杪，延览遂兴叹！俯仰成古今，兴亡犹在眼。疲人稍归廓，买舍临江岸。午风舟舫集，夜霁灯火乱。精灵或来往，庙食俨容观。生为烈士尊，死为奸臣惮。嗤嗤吟诗台，千载污青简。
赠义士郭生,元末明初,刘永之,郭解古游侠，然诺闻公卿。片言苟相许，九鼎相为轻。操丸过洛社，抉丸出咸京。宝刀酬剧孟，白璧奉侯嬴。去之千余载，君今振家声。衿怀还倜傥，壮志复峥嵘。脱略时俗子，调笑狎群英。华筵间绮席，甲第连朱甍。骏马桃花色，金羁翡翠缨。良时事游冶，南陌复东城。一朝风尘起，高义激中情。倾家赴国难，誓将斩鲵鲸。长揖二千石，遂长万夫营。营中燬群盗，隤垣委榛荆。千金出私帑，梁栋聿新成。门庑既弘远，堂构复高明。三军尽鼓舞，群公亦叹惊。由来豪杰士，乘时树勋名。生当执金吾，训练羽林兵。谁能对青简？龌龊称儒生。
感遇二首 其二,元末明初,刘永之,大道直如矢，曲径纡且盘。舍车康庄内，遵彼狭邪间。狭邪多妖丽，一笑好容颜。金铺间绮疏，青楼入云端。罗袖为君开，瑶琴为君弹。明当结绸缪，鱼水比交欢。一朝青蝇至，白璧生疑患。恩爱生顷刻，平陆起波澜。早合虽足贵，中捐良可叹。
新岁有感寄简席焕章胡居敬,元末明初,刘永之,积雪苍茫里，寒山惨澹中。艰难经日别，漂泊此时同。筋力年非壮，诗书道未通。狼烟春戍火，禽语夜溪风。心似西桥水，滔滔日夕东。
遐想亭为宪史刘原善作,元末明初,刘永之,柏府多清暇，西曹爱苦吟。结亭修竹净，开径古苔深。拄笏延朝爽，抽毫对夕阴。色分沧海树，兴接紫山岑。鹤唳云侵户，乌啼露满林。冰纨韬羽扇，素锦藉瑶琴。佩响玲珑玉，杯浮错落金。管宁应有约，早晚共幽寻。
江滨小警胡居敬助教来访雨中有述,元末明初,刘永之,日月岁年迈，风霜道路难。晨刁传警急，夕火报平安。江远连三峡，山危过七盘。转篷嗟共逐，落叶喜同看。散帙依松几，抽毫点石阑。剑神终两合，璧美竟双完。云物含朝惨，琴尊尽日欢。慈乌低避雨，鸷鸟急冲寒。迢递吴天迥，萧条楚塞宽。魏牟心独切，目断北飞翰。
池阁独坐怀周伯宁诸公,元末明初,刘永之,沓阁林光合，冰帘水雾消。虚池含碧鉴，古甃叠青瑶。境托祇园迥，泉分别圃遥。双桐阴覆地，疏竹干陵霄。珍鸟衔珠果，金鱼荫翠苕。轻飔吹白苧，凉露湿红绡。鹦鹉怀深酌，空侯想缓调。含情寄柔翰，幽赏忆清杓。
酬寄伍朝宾,元末明初,刘永之,才子多文藻，京华富友朋。价同千里骏，情似九霄鹰。学省燃官烛，倡楼对市灯。醉倾光禄酒，渴饮凌人冰。马惜障泥锦，人轻半臂绫。御沟萦似带，驰道直如绳。青琐弹冠入，朱门蹑履登。时清周道泰，运否楚氛腾。六郡良家选，千金国士征。星驱千载鸟，露宿骑县棚。荏苒山河隔，蹉跎岁月增。鲸鲵依巨浪，虎豹啸高陵。野烧兼风起，边烽共月升。候鸡晨喔喔，警鼓夜鼟鼟。水市船通贾，山村屋近僧。陶尊深泛蚁，竹简细书蝇。交爱虞生好，诗怜辛子能。远书同客寄，遗稿借人誊。古道时因弃，孤忠世共憎。相思愁极目，惜别泪沾膺。日晚凋琪树，天寒落翠藤。愿坚松柏操，海宇迟中兴。
望香炉峰读孟浩然诗因述,元末明初,刘永之,移棹望庐阜，香炉旧识名。鸟飞千嶂碧，日净片云生。伞瀑长虹下，溪深猛虎行。松门通佛宇，萝径绕檐楹。业爱远公白，诗欣孟子清。余方谢羁束，幸此共芳声。
春日宴胡助教寓馆次傅商翁韵,元末明初,刘永之,高馆向山开，相将海燕来。兰殽升玉俎，椒醑泻银杯。雨竹藏幽鸟，风花点绿苔。伤春无限意，偏忆豫章台。
咏荷叶,元末明初,刘永之,圆缄初出水，规盖已迎风。色迷青鸟度，荫密戏鱼通。裁衣偏觉爽，酌酒乍如空。向晓珠摇荡，时泻玉盘中。
赠傅元宾兼谢梁征士,元末明初,刘永之,百里访柴荆，秋原独自行。屐沾山雨滑，衣染涧云轻。卖卜应潜姓，工诗不趁名。故人枉书札，烦为谢高情。
溪山渔艇图,元末明初,刘永之,夕阳延暮景，秋色远冥冥。流水双溪绿，寒山九叠青。石楼依古木，草径接遥汀。钓叟长年在，何人问客星。
送吴德基赴安化令,元末明初,刘永之,春江望不极，芳草绿江浔。千里长沙道，孤帆去客心。县城依水国，吏语带蛮音。到日应无事，华亭自鼓琴。
和胡参谋书怀韵简彭书记,元末明初,刘永之,青年杜书记，白发汉郎官。晓佩联清响，春衫奈薄寒。词赋哀时切，诗书易俗难。颇闻边报早，聊足慰辛酸。
玉峡潭陂山庄,元末明初,刘永之,岁杪涉风烟，连村熟芋田。路危枫叶断，石险桂根悬。鹿栅成山垒，渔梁阻涧泉。争心逐时化，耕凿喜安然。
挽吴子茂,元末明初,刘永之,昔仕龙骧幕，英风国士前。忍将和氏璧，深瘗北邙阡。拟续王孙传，愁看绝命篇。重寻结轸地，渍泪为潺湲。
题张四孝廉山居,元末明初,刘永之,家住秋山下，纷纷霜叶飞。雨微檐滴缓，风急雁声稀。楚国战初罢，赣城人未归。怜君奉甘旨，终岁掩柴扉。
经湖口县,元末明初,刘永之,古县开湖口，高樯集岸隈。山从庐阜起，江向武昌来。近水皆杨柳，荒城半草莱。客心元自速，更遣晓风催。
题方方壶画仁智图为道士主默渊赋,元末明初,刘永之,玉检神仙记，琼台羽士家。轩窗明日月，冠佩剪云霞。白鹤窥残弈，青童扫落花。忆曾访丹术，枫径驻轻车。
同傅商翁何彦正舟中有怀辛好礼韵 其一,元末明初,刘永之,浮云无定姿，青阳易消索。渡口人独归，雨中花尽落。风急贾船稀，春寒客衣薄。所念同心友，天涯尚漂泊。
同傅商翁何彦正舟中有怀辛好礼韵 其二,元末明初,刘永之,沙际水痕交，细草蒙茸长。春江下连雁，夜雨同孤舫。佳期违宿诺，欢笑怀前赏。余烬落寒灯，卧闻渔版响。
写墨竹二枝并题与章子愚,元末明初,刘永之,落日洞庭西，曾闻唱《竹枝》。十年江海别，风雨谩相思。
题墨竹,元末明初,刘永之,新雨收金玦，轻风轻玉环。截筒为九寸，吹向武夷山。
寄彭声之,元末明初,刘永之,新莲已屡摘，君子意何如？忆在湖西舍，花间独钓鱼。
题绿野春阴图,元末明初,刘永之,野色连青蔼，春流澹碧沄。蘼芜随处绿，离思满南云。
秋日同友人泛舟,元末明初,刘永之,来把青竹竿，学钓水中鱼。经年消息断，疑有故人书。
子昂竹石,元末明初,刘永之,古研麝煤香，书传雨漏墙。高斋对松雪，随意写潇湘。
为潘仲晕题定使君所赠马郎中画鹤,元末明初,刘永之,郎中画鹤称第一，江海十年多见之。兰皋明月照独舞，雪影参差风倒吹。沧江玄圃三山上，琪树金芝日应长。万里怀归惜羽毛，中宵怨别流孤响。通泉素壁久漂零，忽见新图百感并。华亭旧叹伤心切，赤壁扁舟入梦惊。绿锦池边饲秋雨，骠骑多情每同赋。相思欲报故人知，为传一札东飞去。
刘宗海为余作清江春雨碧嶂秋岚二图赋此赠之,元末明初,刘永之,刘君早年善山水，得意往往图樵渔。西昌城西一相见，忽然赠我双画图。图中似是清江曲，春雨苍茫汀树绿。烟中髣髴辨飞帆，水际依微见茅屋。渔郎系船江石上，一夜矶头水新长。孤村日暮烟火微，渡口归人暝犹往。碧嶂层峦翠转奇，岚光秀色含朝晖。风林落叶洒青壁，云壑流泉生翠微。我昔结庐此山里，每爱秋岚净如洗。经年奔走厌风尘，偶看新图心独喜。凭君添我小纶巾，明当归扫山中云。他日君来一相访，松根为子开柴门。
题金华余仲扬山水,元末明初,刘永之,人言吴中山水好，坐使绝境那能到。金华山人怀故山，时拂冰纨写幽岛。赠君此图更绝奇，妙墨精思夺天造。陂陀重阜隐乔木，掩仰遥汀带文藻。石峤云生暮色微，海门潮落秋风早。贺监居临鉴湖曲，子猷宅近山阴道。江清落日棹船回，照水新袍影颠倒。高情千古摹前哲，世俗纷华岂堪保。经年烽火遍江南，万壑千峰迹如扫。畸人奔走厌尘浊，试观图画开怀抱。思傍幽林结茅屋，柴门低映寒藤老。放鹤前山戴笠归，独把长劖拾瑶草。
题古木幽篁图,元末明初,刘永之,近者天下写竹枝，息斋子昂最奇绝。金钗折股锥画沙，直以高情寄豪墨。后来小李用家法，更觉纵横脱羁勒。御榻屏风或诏写，流落人间岂多得。我家真迹兼数公，锦囊玉轴复壁中。旧宅荒凉经战伐，故物多随烟烬空。此图寻丈小李作，位置颇殊标格同。半身古树色苍润，筼筜因依相澹浓。长林无人秋气入，蜿蜿蛇蛟起幽蛰。蟏蛸垂丝昼阴静，老鹤陊翎昏雨集。黄陵庙前湘水深，捐玦江皋思俯拾。浮槎寻源溯空阔，折旌低渡玄云湿。何郎兄弟最好奇，爱此不减珊瑚枝。幽居正在兰峰下，亦有乔木当窗扉。共展长图幽兴发，六月凉飔生葛衣。还君珍袭增叹息，他日重看覛旧题。
题傅商翁观松瀑图,元末明初,刘永之,山风萧萧昼寂历，长松落落倚绝壁。紫烟乍留青巘中，瀑布迸落苍厓石。山中之人形骨清，幅巾藜杖时独行。溪回陡绝去无路，坐抚瑶琴摸剑声。我亦平生慕真赏，十年误落江湖上。故山萧条久不归，夜雨秋衾梦常往。人生适意无是非，云林久与幽人期。九节预裁青竹杖，明朝试拂薜萝衣。
题何武子所藏简天碧松图,元末明初,刘永之,苍松偃蹇如短虬，垂肘近人寒不收。悲风萧萧生昼晦，古鬣陊水令人愁。锦鞯骑马山阴道，石黛空青拂衣好。万里江湖隔旧游，坐观图画空山老。
茅屋读书图,元末明初,刘永之,峨峨苍山，白云冒之。灵液渗漉，泻为清漪。带我林薄，环我蓬茨。春日载阳，卉木华滋。呦呦鹿鸣，泛泛浮鹥。叙此幽独，理我琴册。嗟彼圣贤，遗我令则。顾瞻周道，零露在草。驾言从之，中心懆懆。涧有兰茝，山有蕨薇。逍遥卒岁，皓首为期。
题梦鹤轩图为淦守曹仲修赋,元末明初,刘永之,绿发山翁宫锦长，十年沦落江之涯。扁舟夜傍弄明月，梦逐西风孤鹤飞。孤鹤西飞渡江渚，星斗沈沈远山曙。逸思骞腾八极云，霜豪点染三秋露。梁园才子兰台宾，露幌行春移画轮。未论羽翼冲霄汉，直道襟怀如古人。山城休暇多宾客，共展新图绮轩侧。一曲寒波照缟衣，坐令长忆林皋宅。
白苧词二首 其一,元末明初,刘永之,象床玉瑱鸳鸯裀，铜盘画烛烧红云。芳尊兰勺沾朱唇，《白纻》高歌动梁尘。请君试听曲意新，挥金纵欢及良辰。落叶辞条无再春，遗令高台作歌舞，郁郁西陵那得闻。
白苧词二首 其二,元末明初,刘永之,连枝蜀锦铺金堂，中山旨酒实琼觞。豹胎猩唇出中房，博山火红夜未央。催弦促柱歌吹扬，轻身向君回玉珰。妖姿艳态世无双，君心胡为乐远行。
车遥遥,元末明初,刘永之,车遥遥，行渐远，男儿徇名不计返。前年客邯郸，去年出秦关。今年驱车复入燕，燕城巍巍十二门，龙楼凤阁起中间。大道通衢容九轨，狭邪岐路相钩连。壮哉佳丽地，王气若浮烟。四海为一家，天下方晏然。列侯皆藉先人业，丞相偏蒙太后怜。兄弟几人乘画毂，父子七叶珥貂蝉。贵者自复贵，贱者自复贱。剧辛乐毅徒为尔，奇谋异画不得荐。翔风吹沙欺黑貂，拔剑愤叹起晨朝。上林三月花正满，帐饮东都攀柳条。金尊酒尽客言别，扬鞭复驾车遥遥。车遥遥，向何许，千里行行至单父。因从鲁诸生，横经折今古。束带缨儒冠，折节耽文事。十载芸窗自读书，人言词赋比相如。高车大马消散尽，寂寞衡门驾鹿车。
猛虎行 其一,元末明初,刘永之,山居近多虎害，食民耕牛畜豕，民甚苦之。古人有以文感异类者，此非凉德所及，聊为歌诗以讼之。
行路难,元末明初,刘永之,涉水多蛟龙，跋山多猛虎，荒城荆棘上参天。大泽修蛇横草莽，百里黯惨无人烟。驱车颠行陷泥涬，前车轴折后车来，行人不觉旁人哀。眼前道路已如此，何况太行高崔嵬。为君歌路难，请君试一听。位高金多岂足贵，击钟鼎食何足荣。东沟水流西沟涸，昨日花开今日落。世事荣枯反覆手，七尺之躯安所托。古来贤达人，与时同卷舒。庞公鹿门隐，马生乡曲居。款段聊来下泽车，何用终朝出畏途。
醉赠何能举,元末明初,刘永之,与子十年不相遇，岂意今日重逢君。狂歌痛饮自吾辈，世间俗子徒纷纷。林木萧疏湿秋雨，蹇驴懒渡溪桥水。咫尺西峰隔白云，群仙环佩月中闻。重阳好约冰壶子，同入仙源避世人。
周所立江村草堂,元末明初,刘永之,将军旧日曾分禄，为结茅堂草覆檐。过桥柳暗乌争树，当户花开燕入帘。醉书江石兼云冷，晚饭山苗带露甜。之子多才空白首，独将词赋拟江淹。
云卧山房为了上人赋,元末明初,刘永之,空山云卧杳难寻，惟许人间礼磬音。龙起钵中生片影，鹤归仙顶结轻阴。化为法雨沾衣湿，散作天花绕座深。去住了然无定著，祇应猛虎识禅心。
仙溪书院为何能举赋,元末明初,刘永之,江海归来两鬓霜，仙源深处结茅堂。参差树映春山远，窈窕桥通碧涧长。金匮藏书遗鸟迹，石田种玉起虹光。只愁来往迷花屿，预拟藤阴问钓航。
渊明入社图,元末明初,刘永之,空山楼观远苍苍，路出深溪石磴长。近瀑飞云经树湿，穿花流水过桥香。高僧喜识桄桹杖，稚子欢迎薜荔裳。入社几时还出社，松阴十里到柴桑。
赠别傅商翁,元末明初,刘永之,蔗园瓜地楚山春，野屋梅花照雪筠。邻瓮共开桑落酒，客衣犹带豫章尘。旧弹长铗冯谖老，新著衡书季子贫。梦绕西州归雁远，何时同采暮江蘋。
同声之宿蕙櫋斋临别赋简,元末明初,刘永之,故人共宿幽斋小，扁竹花开映紫蒲。采阁冥传浮水箭，金城朝建相风乌。朱丝镂管书苔纸，银簟秋衾梦橘湖。明日棹船金水去，烦君临别赠文无。
为高安何思恭题方壶所画山水,元末明初,刘永之,古象山中白昼闲，紫烟楼观凤笙寒。试分玉井三秋露，戏写方壶九叠山。老树模糊常带雨，茅茨潇洒镇临湍。知君隐处浑如此，持向荷峰锦水看。
北涧春日,元末明初,刘永之,喔喔野鸡鸣远林，瑶琴挥罢思愔愔。寒陵山色难生态，春入溪云易合阴。畬陇夜烧谙土俗，州城昼掩识边心。芳皋杜若相将绿，偏觉骚人幽怨深。
题巴丘龙母庙,元末明初,刘永之,天开玉峡两厓丹，隔岸诸峰似翠鬟。神女不归龙已化，仙翁飞去鹤空还。碧坛芳草经年合，古殿苍松落日闲。万里长风起天末，如闻环佩白云间。
寄淦川友人,元末明初,刘永之,废郭浮烟合绿芜，茅茨星散县楼孤。江连戈舫鸣春鹳，树对寒灯起夜乌。古研自磨铜雀瓦，坐毡还叠罽宾毹。市南美酒梨花白，最忆青丝系玉壶。
送刘子坚之袁城,元末明初,刘永之,雪色征袍拂曙飙，宜阳西去思飘飘。千峰静对芙蓉幕，三峡遥连螮蝀桥。棹得雀舟冲雨缓，借来骢马向春骄。青年书记相知久，共按秦筝和玉箫。
读黄危二阁老送何彦正归省诗序追赋一首,元末明初,刘永之,水满金沟柳著霜，行人驱马上河梁。公车未奏三京赋，祖道争持五色裳。班固文章传太史，钟繇书法继中郎。涧河夜雨烧银烛，坐听疏钟忆建章。
用韵送梁征君孟敬还石门,元末明初,刘永之,渝曲经年不见君，偶同江郭看飞云。蚌还乍喜双珠合，龙跃终愁两剑分。踪迹每同樵客隐，姓名已被世人闻。暂随郡邑还归去，应念山中白鹿群。
和友人过象牙潭韵,元末明初,刘永之,一曲寒山照水清，哀鸿惊鹊乱江声。浪翻白雪千寻险，天接浮云万里平。前辈总随烟雾尽，虚名真似羽毛轻。高怀欲弃人间事，同向天台访赤城。
次友人钟陵眺望有感之作,元末明初,刘永之,万堞参差启四门，沧江一望客消魂。凤迷吴女琼轩月，蝶湿滕王画栋云。孤鸟飞空看渐灭，连樯依浅坐成醺。独愁交午归来鹤，谩有仙音忍重论。
寄西峰李纬之,元末明初,刘永之,汉家仙吏驾云螭，遗迹空存碧藓滋。井底龙飞山客见，峰头鹿过野人知。芝田旧长千年药，石室新题五字诗。寄语山中李道士，好将苦学慰深期。
舟中望九华山,元末明初,刘永之,春游秣陵涉夏还，船头初见九华山。乍起云烟碧窗外，忽生金彩夕阳间。玉幢字隐仙书古，石扇苔青洞府闲。安得山东李太白，共看山色弄潺湲。
到郡不入城寄彭声之雪印大虚,元末明初,刘永之,凤洲秋水日渐渐，江水浑如博士衫。草屋结来人假宿，檄文书就手亲缄。裁诗久爱中丞丽，制酒难禁吏部馋。相见立谈还即别，寸心摇曳似风縿。
游承天宫,元末明初,刘永之,石桥流水隔飞尘，古木苍苍绕涧滨。灵壝旧栖逃汉史，白云曾识避秦人。冠裳千载遗琼笥，环佩三秋集羽轮。翠壁丹厓如夙契，欲持名姓纪嶙峋。
题宋能敏青壁轩,元末明初,刘永之,沓嶂层峦翠几重，神光动处有奇逢。雾生深谷藏玄豹，泉落阴厓化玉龙。丹篆晓书朱露湿，碧窗昼掩白云封。何时携我青藜杖，结屋来依五粒松。
酬别宋赞善大夫景濂二首 其一,元末明初,刘永之,西阁垂帘坐夕阴，每因朝退共论心。文章千载知音少，独立苍茫感慨深。
酬别宋赞善大夫景濂二首 其二,元末明初,刘永之,大秀千峰菡萏开，玉梁高接九仙台。预从山顶结茅屋，待得先生跨鹿来。
四时词,元末明初,刘永之,学士峰头雁正过，将军峡口柳无多。云屏露冷衣裳薄，欲棹觥船采芰荷。
听琴图为周易题,元末明初,刘永之,韦带筠冠白氎衣，龙唇鹤足轸文犀。试看十指风泉绕，曲里时闻乌夜啼。
题画鹰,元末明初,刘永之,犹记鸣鞘出霸陵，新丰市北醉呼鹰。于今豪气都消尽，闲看新图剔雁灯。
题郭熙春山,元末明初,刘永之,紫雾春山绿树齐，水流花屿乱莺啼。蹇驴乌帽归来晚，恰似成都濯锦溪。
题扇,元末明初,刘永之,乌丝细写蚕头篆，白纻新裁燕尾衫。雨过西轩苔色净，涧中云影似江帆。
题竹三首 其二,元末明初,刘永之,洞里仙人白兔公，手持玉笛向秋风。彩云低度天如水，吹作龙吟山月中。
题竹三首 其三,元末明初,刘永之,读易茅斋夏日长，琅玕绕屋拟潇湘。山风一夜吹疏雨，共爱西窗五月凉。
题扇,元末明初,刘永之,金凤洲头倒玉壶，铜塘浦口送飞舻。他时若记分携处，花满春城闻鹧鸪。
飞仙图,元末明初,刘永之,绿膺凤载琼箫，雾鬓烟鬟向月飘。阆苑独归仙路远，九天风露湿红绡。
和何平子韵三首 其一,元末明初,刘永之,碧池万柄青荷叶，相映茅斋水雾深。满酌君家琥珀酒，时时扶醉过花阴。
和何平子韵三首 其二,元末明初,刘永之,雪竹霜筠负所期，寒云飞雁影离离。悬知磐石苍苔上，犹有山阴道士诗。
和何平子韵三首 其三,元末明初,刘永之,萧萧官柳著霜稀，水鸟沙禽弄夕晖。明日钟陵相祖别，金盘斫脍鲤鱼肥。
重过何氏席上作二首 其一,元末明初,刘永之,霜筠雪竹暮云寒，采笔题诗点石阑。银烛金尊重到日，老怀不似少年欢。
重过何氏席上作二首 其二,元末明初,刘永之,谢家群从最多贤，第宅新成绮户连。预喜酒阑宾客散，看传银烛散青烟。
寄彭声之,元末明初,刘永之,素纨便面小行书，最爱风流半醉余。芙蓉杨柳娟娟月，何处相逢解玉鱼。
寄西峰道士七首 其一,元末明初,刘永之,栖碧山人两袂轻，玉蜍盛得露华清。新诗不记人间事，尽写瑶台阆苑情。
寄西峰道士七首 其二,元末明初,刘永之,古墨轻磨紫麝脐，白云窗下小书帷。何时为写梅君传，换得鹅群映锦池。
寄西峰道士七首 其三,元末明初,刘永之,百尺飞楼接太清，万年枝上月华明。鹿车入谷无人见，应是仙人卫叔卿。
寄西峰道士七首 其四,元末明初,刘永之,小凤双吹紫玉簧，雪毛丹顶唱云章。碧桃开遍灵芝长，万壑千峰露气凉。
寄西峰道士七首 其五,元末明初,刘永之,夜礼珠衡佩玉锵，庆云低绕郁金章。空中鹤语神君至，睡鸭频添百和香。
寄西峰道士七首 其六,元末明初,刘永之,瑶擅丹柰景阑干，不比人间荔子丹。明月娟娟清露湿，碧苞珠实满金盘。
寄西峰道士七首 其七,元末明初,刘永之,石室虚明隔紫烟，灵文中閟白瑶镌。丹书隐字谁能识，岁月应题建武年。
北涧夏日二首 其一,元末明初,刘永之,酒倾兰勺石泉香，水剪荷盘露气凉。谁料十年江海兴，闭门疏雨对横塘。
北涧夏日二首 其二,元末明初,刘永之,白纻衣裳碧玉冠，绿波池上独盘桓。水禽飞下凉飔起，闲看冰荷侧露盘。
夜宴定侯宅醉中口号,元末明初,刘永之,刻羽堂中画烛明，将军夜醉水西营。青楼小妇新承宠，弹得《凉州》第一声。
吹箫图为刘海阳赋吹箫图为刘海阳赋,元末明初,刘永之,曾引双飞綵凤来，紫琼镂管上箫台。于今无复人间梦，一曲闲吹坐碧苔。
题墨梅,元末明初,刘永之,郭西茅屋经年别，嫩蕊疏枝入梦频。何处幽寻重相忆，寒云野水月如银。
为何彦脩题县厓古木图,元末明初,刘永之,古木苍苍带女萝，峰阴斜蘸石潭波。十年不到屏风叠，夜雨茅檐幽梦多。
与何重容,元末明初,刘永之,百尺长松不记年，石床敧帽午阴圆。何郎茅屋相怜住，为煮新茶汲涧泉。
题扇,元末明初,刘永之,扬州何逊多才藻，秋水金塘艳碧蕖。深院闭门芳草合，小帘低护杀青书。
重过北涧和韵,元末明初,刘永之,北涧苍苍古木长，南塘夜雨落花香。重来万事堪惆怅，剪烛西窗共一觞。
三友图,元末明初,刘永之,冰髯玉节间苔枝，瘦影参差落墨池。最忆山阴残雪里，西窗相对鬓如丝。
和贰守漫兴,元末明初,刘永之,鄱阳春水渺连空，烟屿飞花远近红。石渚买鱼新斫脍，一时风致似吴中。
宿西峰怀旧,元末明初,刘永之,得失浮云聚散间，陆机先识愧张翰。无端一派西安水，故作愁声入梦寒。
题墨梅二首 其一,元末明初,刘永之,茅屋苍苔野水滨，岁寒冰雪久相亲。江湖后夜扁舟梦，犹记尊前对玉人。
题墨梅二首 其二,元末明初,刘永之,仙馆曾逢玉带姿，梦中要作晓寒词。于今相对情如水，唯有清霜绕鬓丝。
写墨竹一枝,元末明初,刘永之,为君粘笔写筼筜，数尺新捎绿粉香。持向西窗听夜雨，高情浑似对潇湘。
为彭子弘题渔钓图,元末明初,刘永之,彭郎矶畔小茅堂，露满秋林木叶黄。石渚水生鱼欲上，一江风雨夜鸣榔。
题北涧精舍,元末明初,刘永之,石田流水绕生苔，翠竹苍松傍舍栽。恰似辋川庄里住，荜门斜对芰荷开。
登金牛台,元末明初,谢应芳,六龙城西吕城东，奔牛古堰卧两虹。谁筑高楼水中沚，野有蔓草牛无踪。河边青苔生白骨，刀创箭瘢犹未没。问知八十一年前，战死当时皆义卒。铁马遁去刘将军，大家牵羊走燕云。二百山河献明主，北驼南象今纷纷。登临且喜得佳客，鞠育青青已堪摘。浮云世事勿复论，一醉西风真上策。
呈赵征士,元末明初,谢应芳,吴姬手执金叵罗，春风笑面生红涡。主人留客长夜饮，客拜主人持酒多。主人沈醉客亦醉，客散扶归主人睡。残杯冷炙厨头倾，邻家儿有啼饥声。
养鹤,元末明初,谢应芳,西邻主人翁，养鹤如养客。专童供鹤料，稍慢童受责。试问鹤何好？毛羽喜洁白。又能舞蹁跹，长鸣振金石。客有鹤骨清，粹然含素德。穷居以诗鸣，冷面常菜色。赋命鹤不如，可为长太息。
耕隐为萧征士作,元末明初,谢应芳,兰陵溪上梅花村，世居齐梁之子孙。濒溪沃壤足禾黍，教子读书深闭门。时人笑渠生理拙，渠亦笑人多覆辙。春来乌犍一犁雨，岁晚黄精三尺雪。有时独速舞短蓑，饭牛别作耕田歌。长安车马自尘土，奈尔濯足沧浪何。君不见苏秦为无田负郭，平生不识耕田乐。奴颜婢膝谒诸侯，黄金载多祸随作。君今有田兼有书，夜亲灯火朝犁锄。只恐一朝富贵逼人去，猿鹤笑人留不住。
鲜于瑞卿还碧亭,元末明初,谢应芳,鲜于公子平泉庄，有亭翼然水中央。天光云影白日静，菱叶荷花清露香。柳下系船鱼可钓，座中留客酒盈觞。门前渔浦接洮滆，白鸟飞去烟苍茫。
送秦彦明,元末明初,谢应芳,美人木兰舟，春风挂帆去。舟轻疾如飞，可喜亦可惧。浙江多风波，越山暗烟树。孤月照篷窗，今夜宿何处？
代简蒋成玉,元末明初,谢应芳,春来一月苦阴雨，少顷雨晴邀客嬉。金斗城西芳草路，水边杨柳青离离。
除夕和诸葛用中韵,元末明初,谢应芳,尽道王门可曳裾，青山吾自爱吾庐。新年且醉屠苏酒，旧业重修种植书。堂上弄雏慈母喜，阶前系马故人疏。东风一树梅花雪，折得南枝报鲤鱼。
陈伯大先辈偕邾中义陈容斋张子毅见过酒边以茶瓜留客迟分韵得茶字,元末明初,谢应芳,白鹤溪清水见莎，溪头茅屋野人家。柴门净扫迎来客，薄酒留迟当啜茶。林响西风桐陨叶，雨晴南亩稻吹花。北窗几个青青竹，题遍新诗日未斜。
嘉定道中二首 其一,元末明初,谢应芳,黍熟湖田花鸭飞，雨香秋浦箬鱼肥。野翁织屦街头卖，日暮裹盐沽酒归。
嘉定道中二首 其二,元末明初,谢应芳,趁潮艇子若游龙，潮落横塘日下舂。负郭人家星散住，水边多种木芙蓉。
昆山时州治移居太仓,元末明初,谢应芳,孤峰云叠叠，旧邑草萧萧。觅石敲新火，挐舟趁早潮。沙田红稻熟，溪网白鱼跳。寂寞悲秋客，篷窗酒一瓢。
寄邾仲义二首 其一,元末明初,谢应芳,我思垂虹桥，沧波绿杨津。鄂鄂棣华宅，瞰此江之滨。荷衣佩秋兰，野饭羹紫莼。一从桥上别，花发三年春。相思复相思，为尔歌停云。
寄邾仲义二首 其二,元末明初,谢应芳,我思钓雪滩，烟波数千顷。幽人读书罢，乘风放孤艇。沙头弄明月，水底见天影。鲈鱼秋自肥，枫叶霜自冷。钓钩未连鳌，聊此驻清景。
寄惠山鉴长老,元末明初,谢应芳,太湖之阳九龙峰，金田蛰尔僧中龙。山头云出野漠漠，石眼泉落声淙淙。呵冰古砚写墨竹，扫雪幽轩看碧松。别来两度岁年晚，祇见梅花信一封。
无锡赠何敬存,元末明初,谢应芳,峨峨九龙峰，寒泉落冰雪。美人此倾盖，为我涤烦热。世涂自荆榛，肝胆无楚越。凭高一长啸，清风满林樾。
琼花行送盛克明教授归维扬,元末明初,谢应芳,扬州好花非不多，奈尔绝品无双何。水沈香滑素玉蕊，琉璃滑叶青瑶柯。东风二月花时节，二十四桥香浸月。小山丛桂避芳尘，东阁官梅褪残雪。向来名士多品题，栝香御史今亦知。何日移春献天子，不负此花天下奇。
过邹道乡先生墓有感,元末明初,谢应芳,忠公天下士，夙学能慎独。平生寸心赤，耿耿照黄屋。元符引裾谏，痛甚贾生哭。上言正中宫，下言斥当轴。直道时不容，除名窜荒服。建中及崇宁，宠辱手翻覆。炎蒸岭南地，文章散青馥。晚岁归故山，林庄竟薶玉。向来望佳城，郁郁暗松竹。今为禾黍区，春雨耕觳觫。翁仲知何归，云仍困无告。嗟余佔毕生，斯文赖私淑。愿言理侵疆，重植宰上木。愚公将移山，自谓计已熟。精卫欲填海，可奈力不足。伤心复伤心，残碑卧荒麓。
喜复邹忠公墓田赋绝句十首谢两郡侯 其一,元末明初,谢应芳,府公遗爱沾幽壤，礼部文章勒翠珉。寒食清明人洒饭，落花飞絮鸟啼春。
喜复邹忠公墓田赋绝句十首谢两郡侯 其二,元末明初,谢应芳,里翁犹记前朝事，五马年年上冢来。白鸟能言高桂古，黄杨合把细花开。
养竹成大林,元末明初,谢应芳,养竹成大林，频年竹生孙。美竹非不多，恶竹亦已繁。群奴为洗之，往哉聆我言。美者慎勿伤，去恶必去根。勿虞尔斧缺，勿惮尔力烦。宿莽荡无余，清风仍满园。
树头鸦舅鸣,元末明初,谢应芳,树头鸦舅鸣，农人起耘苗。问之何尔忙，良田莠骄骄。去年耘较迟，草蔓全力寡。稂莠非不除，卒以害吾稼。吾闻农人语，猛省天下事。养虎当害人，玩寇亦如此。
三五七言,元末明初,谢应芳,角蛇啼，翼虎飞。百年凤凰坏，五色鹓雏饥。盲风怪雨连三月，青天白日宁无时。
岁暮独归,元末明初,谢应芳,浩浩北风吹战尘，还乡无复见乡人。四郊荒草斜阳外，一树寒梅野水滨。偶有新诗题甲子，勿惊初度过庚寅。僧庐夜宿明朝别，默念莪蒿泪满巾。
丹阳陈天倪及其弟刚中奔牛陈心远诸羽士避兵洞庭山寄此代简,元末明初,谢应芳,洞庭林屋聚群山，问讯曾逢卖橘船。湖上白鱼多满尺，山中朱果不论钱。仙家犬吠云连屋，泽国龙吟月满天。辟谷有方烦寄我，吾将多与世人传。
寒食日闻乡信口占,元末明初,谢应芳,邻舍惊呼避蝮蛇，老妻嗔怒唾乌鸦。谁知昨夜三更雨，又送春风一度花。寒食清明人上冢，夕阳芳草客思家。愁来复绕青山去，何处垆亭酒可赊？
过鸿山访孟伯坚周履道不遇,元末明初,谢应芳,班马文章驾并驰，云龙追逐去何之？门前流水垂杨柳，屋上青山叫子规。三月又逢修禊日，一觞还忆太平时。可怜潦倒无家客，满目风尘两鬓丝。
刺促行次履道韵,元末明初,谢应芳,刺促何刺促，江上秋风破茅屋。谁怜杜少陵？长歌之哀甚于哭。故山可望不可归，髑髅台高春草绿。浮云滓日竟谁洗？烈火连天势难扑。三农不复把锄犁，风雨荷戈城上宿。于戏人生有子作征夫，不如返哺林间乌。
题春林雨意图,元末明初,谢应芳,前山后山云气浓，欲雨不雨天无风。记得去年初夏里，此时船过滆湖东。
狗寨谣,元末明初,谢应芳,往闻淮西军食人，狗亦有寨屯如军。是时江南幸无事，尚谓传者言非真。安知吾乡今亦尔，地方百里皆荆榛。三村两村犬成群，见人如见东郭㕙。跳踉大啖猛于虎，跛跎高踞声狺狺。路旁青草堆白骨，天外飞鸢衔断筋。征夫早去胆欲落，冤鬼夜哭情难伸。可怜性命葬馋腹，往往多是还乡民。向来丧家狗绝食，遗骸或与狐狸分。乘时为暴至若此，此事千古同悲辛。寝皮食肉不可得，张牙弄爪何由驯。虞廷九官分厥职，益必掌火山泽焚。犬乎犬乎，胡不革尔心，全尔身。主尔主，邻尔邻，摇尾乞食仍相亲，毋使狗砦之名天不闻。
赠道传上人,元末明初,谢应芳,偶识庐山远，山庄借屋居。拨云分腊酒，踏雪送寒蔬。门俯溪光迥，窗含野色虚。相过两不厌，灯火案头书。
漫兴十首 其七,元末明初,谢应芳,田舍方东作，州家要义兵。濒湖团水寨，斸石甃山城。柳暗村烟暖，芹香润雨晴。荷锄归未得，布谷为谁鸣。
漫兴十首 其九,元末明初,谢应芳,太湖三百里，流血水云腥。战鼓有时歇，渔歌无处听。飘零孤雁白，惨澹远山青。题橘音书断，令人忆洞庭。
顾国衡万户席上与乃翁及元璞长老数客把酒赋诗各成七言四韵,元末明初,谢应芳,客来寒食清明日，每日清风醉玉山。綵笔醉题鹦鹉赋，宝香频爇鹧鸪斑。檐前修竹翠欲滴，池上小桃红更殷。按得锦筝新制曲，隔花黄鸟共间关。
玉山以余欲徙居淞江之东设席书画舫邀袁子英陆元祥恢上人用江东日暮云分韵赋诗以饯余得江字用以留别,元末明初,谢应芳,浮家野老双眉厖，捩柁欲度吴淞江。东将入海钩涛泷，玉山山中别老庞。西池之屋如艂艭，左图右书堆满窗。灯花摇摇落银釭，葡萄滟滟倾玉缸。四檐白雨飞流淙，若裂娲石银河洚。主人长歌客按腔，翕然钟鼓相击撞。酒酣捉笔如长杠，千军可扫鼎可扛。诸公大才齐楚邦，骚坛老将森麾幢。客来投戈乞受降，乃辱赠以白璧双。明朝短棹缆解桩，冯夷前驱鼓逄逄。海滨怀人倚石矼，书筒好寄黄耳尨。
踏车妇,元末明初,谢应芳,吴田水深三尺许，总是去年秋暮雨。劝农使者催春耕，田甲频挝水车鼓。江村破屋能几家，几家妇姑俱踏车。蓬飞两鬓赤双脚，亦有儿女双髻丫。淞江太湖愁满眼，白汗沾衣足生趼。车轮辘辘羊角转，水波翻翻龙舌卷。春来十日九不晴，怕闻鹁鸠呼雨声。滂沱才俾片时久，辛苦又加三日程。当家岂无夫与子，打鱼日籴去城市。城中禁米难出关，田上忍饥还戽水。四郊未种围田谷，三边已运官仓粟。安得木牛为木龙，运水疾于牛走陆。西林日落田妇归，隤岸白烟鱼虎飞。诗翁独立长太息，何处青山有蕨薇。
二月归田舍作四首 其一,元末明初,谢应芳,十年为客不窥园，数日还家独闭门。儿女牵衣拂尘土，亲朋折简问寒暄。江南花柳青春好，淮上风烟白昼昏。闻道贼渠今磔死，雨窗欢喜倒清樽。
二月归田舍作四首 其二,元末明初,谢应芳,余生甘分老渔樵，竹径柴扉掩寂寥。舍后薄田堪种秫，门前流水喜通潮。人遭岁歉餐榆粥，天假春晴养麦苗。早起冯高望西北，楚氛犹自未全消。
二月归田舍作四首 其三,元末明初,谢应芳,鸦鸣鹊噪总无灵，庸孺讹言更莫听。万国山河春荡荡，一时烟雾昼冥冥。官军自足追穷寇，县吏犹劳募壮丁。何日卖刀仍买犊，花村鸡犬共安宁。
客来,元末明初,谢应芳,带孔频移转觉宽，酒杯虽举不成欢。客来为说红巾苦，窗下榴花亦怕看。
题金陵陈时举宅画壁,元末明初,谢应芳,双松岁寒姿，卷石太古色。我昔山中游，憩此松下石。松花雪霏霏，松叶风瑟瑟。安知此清景，相对复今日。撑空两髯龙，还在书中室。主人罢鸣琴，宴坐室生白。客来苦炎热，倚树欲挂帻。不闻天籁鸣，但见空翠滴。烦襟顿如洗，林壑幽兴适。经月数相过，明朝有行役。黄埃赤日中，令人转相忆。
兵后到杭马掾史置酒见招且示所与石处道丘长卿西湖倡和之什次韵一首,元末明初,谢应芳,西湖山色冷如灰，前度刘郎今又来。红粉画船俱寂寞，断桥流水自萦回。一堤寒柳风烟老，两鬓飞蓬岁月催。赖有故人能慰藉，绿尊长对晚山开。
西湖曲,元末明初,谢应芳,西湖春水绿于酒，西湖女儿娇似柳。依稀二月三月春，攀折千人万人手。我有一索青铜钱，明朝也买下湖船。试歌断臂孤儿曲，湖上岂无人解传。
舟中怀辛至善,元末明初,谢应芳,春草绿如许，之人犹未归。江东云度水，马上雨沾衣。王事驱驰久，家乡信息稀。多情旧时燕，还绕画梁飞。
严将军战马歌,元末明初,谢应芳,往闻齐军夜路迷，老马前导人追随。又闻的卢跃檀前，汉业复立西南陲。古来良骥称有德，未有骁腾能杀贼。将军两马驮贼来，云雾四起生风雷。红绡帕首尔何物，霜蹄一踣成飞埃。军前认主鸣且舞，惊倒熊罴与驱虎。群凶胆落不敢追，官军凯还槌大鼓。马兮马兮诚有功，须知感物由元戎。将军接迹武惠功，煌煌史册书勋庸，尔马名示垂无穷。
过无锡口号,元末明初,谢应芳,丞相楼船搥大鼓，铁骑前驱猛于虎。纷纷鼠辈敢横行，与我官军战河浒。落日未落悬林梢，一天杀气风骚骚。官军纵火鼠入窟，太湖水阔阳山高。相君贤似唐裴度，岂无将军如李愬。兜鍪戴雪捣贼巢，一夕湖船可飞渡。我有一寸铁，愿作将军箭。将军三箭定阳山，湖水依然净如练。
题林泉雅趣图赠杜玉泉,元末明初,谢应芳,泉翁爱山如爱客，到处好山皆莫逆。脚根不涴京洛尘，面纹长带烟霞色。奚童抱琴翁曳屦，长日山中看流水。万松清籁响如弦，满地白云吹不起。桂花萝月秋复春，野花幽鸟情相亲。巢由相去数千载，黄绮以来能几人。山颠水涯风物美，都在我翁诗卷里。庄周梦蝶蝶梦周，览是图者同天游。
玉山邀至同里法喜寺饮别是夕酒醒梦回宿雨初霁月明可喜即景赋诗兼写送别之意,元末明初,谢应芳,风吹雨脚断，月到天心明。孤鹤有清梦，荒鸡非恶声。南浦明朝别，西湖几日程。棹歌人正苦，莫上石头城。
再和韵寄赵彦深,元末明初,谢应芳,平原公子午桥庄，草木当年雨露香。桂树不嫌招隐士，桃花应喜识渔郎。锦茵醉酒冬宵暖，冰槛垂纶夜月凉。我亦欲拈横玉去，为君三弄踞胡床。
雨夜怀朱泽民,元末明初,谢应芳,一天风雨夜漫漫，独为先生发永叹。杜甫百忧茅屋破，郑虔三绝坐毡寒。莺花紫禁回头梦，烟树青山抱膝看。最忆旧游诸阁老，别来零落汉衣冠。
和邹弘道诸公游碛沙寺,元末明初,谢应芳,钱塘形胜接苏湖，风物于今入战图。独尔碛沙仍似旧，诸公杯酒不相孤。远山云敛千峰出，幽树春来百鸟呼。白发老僧盘膝坐，笑看车马涉危涂。
中秋日玉山顾仲瑛邀翟明府份陆良贵仁秦文仲约等十人饮金粟冢上酒酣赋诗各成一首,元末明初,谢应芳,忆昔避戎马，放棹来北山。相逢适中秋，展席解愁颜。安知复今夕，嘉燕得良会。烽烟犹眯目，惨澹千里外。卓哉山中人，旷达谁与俦。坐客金粟冢，酌醴相劝酬。华月出松杪，灵飙吹桂子。荷锸长自随，驹隙去如水。摇毫写雅怀，绚烂无遗言。客亦兴不浅，斗胜寂不喧。清欢忘城鼓，尽醉倾笑语。柱头老令威，为作八风舞。停杯论古今，仰天问嫦娥。见此旷达士，百世能几何？庾楼榛莽暗，牛渚风浪恶。纵有酒如渑，恐亦无此乐。夜深月愈白，清溪归洄沿。一笑谢主人，今年复明年。
赠章彦复省掾,元末明初,谢应芳,相约揽秋色，淞江来小舟。留人十日雨，洗耳百花洲。祖逖鞭方著，张良箸欲筹。吾庐吾自爱，霜菊晚香幽。
寄章彦复,元末明初,谢应芳,兰省归来日未斜，闭门尘静似山家。教儿楷字誊诗稿，遗客生绡写墨花。太伯祠前人走马，姑苏城上树栖鸦。知君觞处多怀古，忍听《吴趋》唱小娃。
绝句,元末明初,谢应芳,屈原沈江死，扬雄投阁生。一时生死计，千古是非名。
夏五杂书,元末明初,谢应芳,远客相过说帝都，黄金如玉米如珠。内园人歇催花鼓，市肆尘生卖酒垆。河北功臣称李郭，江南租税赖苏湖。明朝漕运开洋去，几日风帆到直沽。
次韵陈维寅苏杭怀古各三首 其一,元末明初,谢应芳,幽寻度香径，遐思倚琴台。乌喙尝胆日，雉妖捧心来。春风煽天艳，灭国轻于埃。
次韵陈维寅苏杭怀古各三首 其二,元末明初,谢应芳,凭高望海潮，白马还来无？一杯吊忠魂，江风为号呼。悲哉抉眼地，愁烟暗菭芜。
次韵陈维寅苏杭怀古各三首 其三,元末明初,谢应芳,奕奕让王宫，遥遥延陵墓。吴侬奉烝尝，春秋几霜露。胡为后之人，无复继高步。
次韵陈维寅苏杭怀古各三首 其四,元末明初,谢应芳,宝鼎移炎祚，降王赴幽都。遂令虎林人，得免马邑屠。独怜金椀出，啼杀稽山乌。
次韵陈维寅苏杭怀古各三首 其五,元末明初,谢应芳,辇路土花碧，金门苾刍关。浮海两龙起，一去亦不还。空遗温室树，过客犹高攀。
次韵陈维寅苏杭怀古各三首 其六,元末明初,谢应芳,我来铜驼巷，葛岭重行行。相逢话师相，皆云误苍生。遗臭千万年，沙堤潮上横。
烈妇歌,元末明初,谢应芳,陈君手持烈妇碑，劝我为作烈妇歌。人生自古孰无死，烈妇之死名不磨。本是东沧小家女，粉黛不施眉自妩。父怜母惜忍违离，纳婿于家半年许。阿爷从军气颇粗，欲杀不义奔京都。手持芒刃机不密，身落祸坑家乃屠。绣衣郎君元帅子，少年绝爱倾城美。愿言携手与同归，即免枭首尸诸市。郎君满屋堆黄金，安知难买烈妇心。耳边言逐飘风过，腹内怨含沧海深。骂声不绝郎君怒，马上挥刀斫头去。双鸾羞对青铜镜，全家甘赴黄泉路。娟娟肌体娇如雪，烈烈肝肠坚似铁。一团冤血注娄江，至今流水声呜咽。男儿读书峨冠巾，偷生或忍忘君亲。奴颜婢膝曳朱紫，得不愧此裙钗人。呜呼，得不愧此裙钗人！
顾仲瑛避地嘉兴几二年闻回昆山往不见遇作诗寄之末章兼简白西长老二首 其一,元末明初,谢应芳,细雨清明日，扁舟过玉山。传书元有误，飞鸟竟无还。芳草萋萋碧，落花点点斑。题名墙外竹，黄鸟正间关。
顾仲瑛避地嘉兴几二年闻回昆山往不见遇作诗寄之末章兼简白西长老二首 其二,元末明初,谢应芳,客来常问信，书去半沈浮。两度黄梅雨，相思白发秋。樵渔今短笠，山水古长洲。寄语天宁老，龟巢赋咏不？
和陆宗鲁韵赠夏师鲁,元末明初,谢应芳,日斛葡萄剩有余，一官不换只闲居。窗含烟气虞山近，门掩秋声栗树疏。鸿雁去来知几度，鸡虫得失竟何如！丈夫高盖非无日，聊遣闲情赋《子虚》。
昆山陈伯康筑亭山巅杨边梅过之题曰玉山高处且为赋诗命郭羲仲刘景仪及余和之,元末明初,谢应芳,神仙中人铁笛老，爱尔玉山双眼青。玉山高处拄手杖，铁笛醉时围内屏。天生丹穴凤为石，东望黑洋鲲出溟。人杰地灵风物美，绝胜西蜀子云亭。
过震泽留别智愚隐长老苏昌龄先生,元末明初,谢应芳,淞江太湖春水生，湖边白鸥寻旧盟。远公沽酒壮行色，坡老赋诗慰别情。燕子日长书屋静，柳花风飏钓丝轻。相过不负青山约，一棹夷犹两日程。
过吴江三高祠,元末明初,谢应芳,三高祠前秋水波，客来吊古悲且歌。季鹰鲁望桑梓敬，蠡也笾豆理则那。生为越人身相越，百计谋吴吴乃灭。真忧乌喙将无情，兔死狗烹肝脑裂。飘然携家湖海游，捧心人与同扁舟。越人誇功铸金像，于吴孰曰非仇雠。行装重宝久弥厚，清高之风绝何有。奉尝堪笑木肠儿，忍睹荒台麋鹿走。江风肃肃枫叶寒，扣舷折我青琅玕。灵胥怒抉海潮起，殷若雷鸣过雪滩。
六柳庄为沈太守作,元末明初,谢应芳,彭泽五株柳，清风千载余。顾余心乃心，修名难与俱。所以树六柳，于焉结吾庐。门前有流水，树下堪钓鱼。我柳已成阴，岂不怀放归。人生一趋舍，世事纷万殊。善学柳下惠，风雨慎攸居。继迹子陶子，亦曰姑徐徐。谁其知此心，南山默如愚。
和郜彦清州判莫春寓僧舍,元末明初,谢应芳,箧藏湘帙心云香，手阅金经掩竹房。门外不知春早晚，绿阴池满日初长。
刘旭斋过娄江客舍作诗赠之,元末明初,谢应芳,方欲题诗寄草堂，远劳移棹过沧浪。十年同饮三江水，一笑相逢两鬓霜。田野无人鸦种麦，漕渠通海蟹输芒。凭君莫话悲秋事，且复持杯送夕阳。
简吴江朱志道诸昆仲,元末明初,谢应芳,去年长至听埙篪，转眼今年又此时。棣萼喜存兵后树，梅花早绽雪前枝。西山近日无烽火，东阁何人共酒卮。儿辈此归今问讯，吴音变楚莫相疑。
盛彦英隐居太湖之阴号具区耕叟命仆作诗以歌咏其乐云,元末明初,谢应芳,脱屣东华尘，躬耕太湖滨。桑麻接邻里，鱼鸟情相亲。闲时读书牛背上，安知六国方攻秦。东风二月桃花雨，布谷飞来向人语。一犁初破陇头春，黄犊出阑健如虎。羲农世远莫可追，南山石烂无足悲。悲歌笑宁戚，夜半犹未已。人间闲是非，何用污牛耳。我田已耕春昼闲，樵童随我看青山。日暮归来一壶酒，我歌呜呜童拍手。童拍手，儿饭牛，一天星月烂不收。重捻戏笛作三弄，七十二峰俱点头。
腊月,元末明初,谢应芳,腊月无多日，行年七十三。浮生空自老，往事日多惭。南国山皆赭，东郊草未蓝。萧条江郭外，云瞑雪毵毵。
剑池曹广文送府学院检讨,元末明初,谢应芳,峨峨虎丘山，湛湛剑池水。水深人莫测，草生寒不萎。世传龙祖剑，斫断苍云根。千古两绝壁，铁花点苔痕。僧厨转辘轳，阴厓落冰雪。临池人有语，响答出林樾。先生屡幽赏，盥濯弹琴鸣。木石俱点头，鱼龙亦知音。今居白玉堂，还念青山约。群山与重游，增辉旧岩穴。
和浦玉田清明日郊行三首 其一,元末明初,谢应芳,湖上新堤踏软沙，少年人面映桃花。花村风物浑如旧，独欠青帘卖酒家。
和浦玉田清明日郊行三首 其二,元末明初,谢应芳,一幅春云巧似裁，隔湖飞过碧山来。野桥小立题诗处，夹竹桃花烂熳开。
和浦玉田清明日郊行三首 其三,元末明初,谢应芳,四壁青山眼欲花，山光都似薄云遮。杖藜随步归来晚，月上东窗都到家。
申仲义录事杭州来议论慷慨风节可喜作此以赠,元末明初,谢应芳,客来试问钱塘事，冠盖都非旧日人。尚喜西湖堪种菊，不知东海欲扬尘。手题王粲《登楼赋》，头戴陶潜漉酒巾。如此江山如此客，政须倾倒洞庭春。
和沈启之立春作,元末明初,谢应芳,何物淮夷久乱华，东风依旧满天涯。春盘荐酒杯频举，醉笔题诗字半斜。无数故人俱契阔，一双老眼近昏花。家贫赖有长镵在，坐待青山长蕨芽。
腊月二日偕俞宽仲过筱泾僧舍蒙举似近诗次韵一首,元末明初,谢应芳,故国溪山各远离，倚楼长笛为谁吹？相逢山海三生石，共惜边风两鬓丝。客舍暂如桑下宿，世涂危甚剑头炊。明朝果若西庵去，更约匡衡细说诗。
怀徐伯枢诸友,元末明初,谢应芳,一昨方卧疴，妻子呼避兵。扶持上轻舟，烽火照夜明。问兵今远近，言围阖闾城。赖有风满帆，送我东南征。三宿坐不寐，鹤鸣近华亭。晓泊青龙江，芦菔匝地青。新知适相遇，留我居筱泾。土风颇淳朴，地僻鸡犬宁。吾病日以瘳，客来能送迎。老瘦心自怜，或谓诗骨清。比邻两三家，情亲若平生。园蔬日持送，酒壶时共倾。对酒不能乐，艰虞未忘情。怀哉数君子，雨打水上萍。飘零各何许？吾将寻旧盟。卖刀买黄犊，子孙共春耕。奈何西枝西，炮石犹雷鸣。
次韵赠本兰亭上人,元末明初,谢应芳,庭前手植娑罗树，树下频翻竺国书。失鹿不知秦二世，葬鱼那问楚三闾。园收柿叶皆新纸，林养松花当宿储。十里双溪春水绿，浮杯时复访樵渔。
余患项痈适兵后无医药可疗即事口占并寓感叹,元末明初,谢应芳,吮痈人在五侯家，市肆浑无药可赊。童子归来风雪夜，老夫愁绝对梅花。
次韵徐伯枢寄二首 其一,元末明初,谢应芳,病卧碧山久，愁添白发新。一冬无雨雪，四海有风尘。妻子移家远，亲朋折简频。梅花应笑我，出语欲惊人。
次韵徐伯枢寄二首 其二,元末明初,谢应芳,客夜牛衣薄，王春凤历新。东南蛙角地，多少马蹄尘。鼙鼓依然急，壶觞莫厌频。君看塞翁马，得失岂由人。
和临寒食有感五绝 其一,元末明初,谢应芳,何处登临散客愁，千墩浦上听渔讴。清明落尽梨花雪，能得春风几日游。
和临寒食有感五绝 其二,元末明初,谢应芳,烈塘坟上树如云，一扫东风十五春。不信令威归不得，竟移华表属他人。
和临寒食有感五绝 其三,元末明初,谢应芳,一径落花春昼静，四邻嘉树绿阴繁。儿曹忘却怀乡意，浪说春风似故园。
和临寒食有感五绝 其四,元末明初,谢应芳,白发萧萧客未归，凄风紧雨禁烟时。青苔白骨寻常事，堪笑田文为客悲。
迁居,元末明初,谢应芳,逃难居频徙，幽怀孰与论。昆山一舍地，湓浦数家村。老去仍为客，朝来又抱孙。雨余春韭绿，生意满东园。
四月二日林自■城归写呈迁居诗四首因以述怀并记时事 其一,元末明初,谢应芳,鹤长凫短世难齐，满眼风尘客路迷。灶突未黔居未徙，儿曹况在两湖西。
四月二日林自■城归写呈迁居诗四首因以述怀并记时事 其三,元末明初,谢应芳,僦得山居凿井新，客来不厌煮茶频。屋头蓦地颠风起，狼藉桃花满树春。
四月二日林自■城归写呈迁居诗四首因以述怀并记时事 其四,元末明初,谢应芳,鬓丝垂领白毵毵，老我身如作茧蚕。午梦忽惊飞炮响，狼烟只在淀湖南。
答徐伯枢见寄二首 其一,元末明初,谢应芳,十载风尘走朔南，白头如雪面如蓝。借车载具家频徙，应俗为文笔大惭。茅屋雨添苔上壁，竹林烟护笋抽簪。别来行路难行甚，何夕挑灯细与谈。
答徐伯枢见寄二首 其二,元末明初,谢应芳,杜宇催归不绝声，知君归计正留情。东胶茶焙春烟暖，西堠花村夕照明。音信尚烦黄耳寄，交情不负白鸥盟。明年筑室相邻住，儿辈求田与力耕。
方池诗为马公振赋,元末明初,谢应芳,携我方竹杖，看君方池水。宛然俯中庭，照影月明里。清风生蘋末，素练吹不起。鱼乐鱼自知，主人亦应尔。
和许君善郊居,元末明初,谢应芳,秋色苍茫日落斜，鲤鱼风起荻飞花。先生晚酌依稀醉，吹笛渔童恰到家。
马公振以久雨怀思作诗见寄适千墩诸友朋为谋道旁之舍因和及之并发巨浸之叹云,元末明初,谢应芳,芳草萋萋春复春，桃花应笑未归人。数椽矮屋清溪曲，一个扁舟绿柳津。且与往来乘款段，从教图画上麒麟。老妻颇胜刘伶妇，不惜春衣典酒频。
简熊元修,元末明初,谢应芳,怜君苦有软脚疾，愧我贫无挑药钱。此日尺书重问讯，何时杖策与周旋。湖乡地湿黄梅雨，舍馆窗含绿艾烟。犹喜东家人好事，银瓶长送酒如泉。
和灵岩虎丘感事二首 其一,元末明初,谢应芳,娃宫无复有楼台，佛刹而今亦草莱。衲子尽随飞锡去，将军曾此驻兵来。青山衔日犹前度，沧海扬尘复几回。霜落吴天香径冷，断猿啼月不胜哀。
和灵岩虎丘感事二首 其二,元末明初,谢应芳,兵余重到古禅关，无限伤心四望间。林下点头皆炮石，门前战骨似丘山。剑池屡变珠光赤，盘石犹沾血点斑。白发破衣耆旧在，独怜宁老不生还。
老病,元末明初,谢应芳,乾坤如许大，老病此江滨。无酒可留客，青山应笑人。幅巾方竹杖，青草落花茵。卖得《长门赋》，相如未是贫。
次韵答许君善,元末明初,谢应芳,小径迂回草欲迷，村居如在瀼东西。为煎新茗频敲火，自扫残花恐污泥。白首十年吴下客，伤心千古越来溪。群贤何日能相顾，重为湖山一品题。
叔正过访传恢书记寄声作诗寄之,元末明初,谢应芳,茶泽归来王子猷，问君知与对沧洲。一湾流水市尘远，两岸人家烟树幽。客至白云分半榻，兴来明月载孤舟。如何不到淞江上，卧看芦花雪色秋。
和陈思忠过王德修草堂,元末明初,谢应芳,曲塘柳岸似苏堤，编户菑畬比郑陂。春日莺花图画里，秋风鸡黍古人期。开樽许共倾蕉叶，出妓应教无《柘枝》。老我杖藜佣出入，草堂遥望为题诗。
慧山泉,元末明初,谢应芳,此山一别二十年，此水流出山中铅。人言近日绝可喜，不见流铅但流水。老夫来访旧烟霞，僧铛试瀹赵州茶。惜哉泉味美如故，不比世味如蒸沙。
阳羡茶,元末明初,谢应芳,南山茶树化劫灰，白蛇无复衔子来。频年雨露养遗植，先春粟粒珠含胎。待看茶焙春烟起，箬笼封春贡天子。谁能遗我小团月，烟火肺肝令一洗。
寄径山颜悦堂长老,元末明初,谢应芳,每忆城南隐者家，昆山石火径山茶。年年春晚重门闭，怕听阶前落地花。
黄宗礼,元末明初,谢应芳,星槎池馆东床客，冰玉襟怀我所知。百榼葡萄春滟滟，一栏芍药昼迟迟。门前送却催租吏，枕上还吟梦草诗。只恐绣帏人起早，又催京兆画蛾眉。
结茅东郭岁晚言怀,元末明初,谢应芳,过客应相笑，衰翁未得闲。酒经方补注，诗稿又重删。藜杖家家竹，篮舆处处山。数朝天色冷，高卧掩柴关。
雨中怀秦主簿,元末明初,谢应芳,东门之东西市西，人家屋头啼竹鸡。新年十日九风雨，二老几时堪杖藜。
次韵言怀二首 其一,元末明初,谢应芳,风冷柴门闭，斋居缩似蜗。小桥平陆里，识字老农家。野饭常留客，村醪颇胜茶。早梅溪上折，斜插胆瓶花。
次韵言怀二首 其二,元末明初,谢应芳,贫居家事少，客去跋溪闲。茅屋牵萝补，兰阶择草删。雪添南浦水，雪暗北窗山。孰谓寒如许，鸡鸣客度关。
送秦宜仲主簿之京,元末明初,谢应芳,丈夫不洒离别泪，杯酒聊发《玲珑》歌。黄杨闰余岁已久，红杏日边春正多。子瞻手携铁柱杖，太白足上金銮坡。凤台佳景必重赋，千万寄语来薜萝。
杂诗,元末明初,谢应芳,山云忽低回，四郊纷白雨。老农荷锄归，布谷桑间语。相劝一何勤，一鸣再三俯。老农感禽意，岂惮东作苦。嘉谷已函活，尚待明月煦。小儿未解事，大儿远服贾。农器已可陈，锄耰在梁梠。入室惟老妻，出汲抚罂甒。
二月二日漫兴,元末明初,谢应芳,东风吹散社公雨，红白花开烂锦云。时俗喜逢迎富日，老夫羞作《送穷文》。裌衣试著寒犹怯，拄杖归来酒半醺。为问驿桥杨柳树，送人多少去从军。
寄熊元修,元末明初,谢应芳,佳儿发轫之官去，名父居闲味道腴。诗卷剩添兵后作，酒尊常为客来沽。江湖结社鸥盟冷，辽海还乡鹤梦孤。烟水相望远相忆，寒云欲雪尽模糊。
徙居横山口号,元末明初,谢应芳,为爱横山山水清，山前筑室小溪萦。老夫枕石看云卧，儿辈求田候雨耕。古井寒泉龙有宅，孤村夜月犬无声。廿年两眼风尘暗，犹喜如今见太平。
儿子木蒙恩释屯种而归诗以志喜,元末明初,谢应芳,老乌失孤雏，噭号鸾台前。鸾鸣彻九渊，德泽降自天。铁笼放雏归，渴饮剑井泉。井泉非不甘，饮之不下咽。念我老病乌，肺肝烟火然。反哺知几时，骨肉且生全。牖户尚绸缪，羽衣复褊褼。众鸟喜声集，卉木回春妍。援笔纪离合，执徐洪武年。
吴中行惠方竹杖,元末明初,谢应芳,往有方竹杖，化龙归混茫。吾知龙之灵，知我力尚强。今年八十余，举足势欲僵。一目眇数月，白日如昏黄。出门多荆棘，况复多虎狼。感君扶持意，以杖远寄将。棱棱七尺觚，材拔宛种良。孤根斩铁石，老节凌风霜。聱叟性恶圆，为尔重激昂。气类喜相得，颠危赖能防。秋风黄叶村，春雨乌石冈。挂我沽酒钱，时与游醉乡。赤藤含赧色，青藜失辉光。睹物思故人，晤言未渠央。
复愁,元末明初,谢应芳,茅茨数家黄叶村，霏雨一月溪水浑。慈鸦种麦日未暝，猛虎下山人闭门。
重游虎丘寺,元末明初,谢应芳,不谒闾丘谒虎丘，幅巾藜杖兴悠悠。飘萧白发三千丈，来往青山八十秋。宝地近曾为战垒，剑池今复属禅流。老松知我题诗意，也学生公石点头。
寄贾教授相期诣邹坟祭扫,元末明初,谢应芳,题诗郡圃景邹亭，浇酒林庄下马陵。白草西风秋莽莽，青山北郭路登登。柱头且看谁为鹤？骥尾何惭我附蝇。坐待秋凉行有日，老夫扶惫策乌藤。
雪巢为马仲良赋,元末明初,谢应芳,马鞍山高数千尺，考槃之阿环大泽。梅花为屋雪为巢，窗户玲珑虚室白。诸公衮衮登云梯，若人奚独能幽栖。澹然素志绝华藻，要令朴俗还标枝。蓝关策马官远谪，居延牧羝毡尽齧。何如雪饮乐巢居，更与党家风味别。梨云无梦亲如许，膝上儿郎赋冰柱。此生此乐慎勿移，听取龟巢老人语。
次韵答许西溪,元末明初,谢应芳,忆昔送别黄花秋，乌纱破帽霜满头。别来作诗屡问讯，梦中载酒时遨游。兵戈同历十二载，鸺鹠夜啼云霭霭。全家老稚幸逃生，又阅桑田变沧海。启荣之乐今有余，勿谓比荣年不如。岘山一望三太息，襄阳耆旧晨星疏。
次韵自述,元末明初,谢应芳,百年有限耻求仙，数口无饥赖薄田。菰米熟来连日雨，菊花开到小春天。方从易外穷羲画，无复诗中泥郑笺。客至酒杯时一举，开笼放鹤舞蹁跹。
题夜潮图,元末明初,谢应芳,昔余夜醉钱塘酒，看潮八月中秋后。银山涌出海门来，潮声殷若雷霆吼。此图之作知几年，当时景物皆依然。云山两岸澹笼月，雪岸一江高拍天。一观顿觉毛发立，再观祇恐衣裳湿。扁舟渔子任掀舞，别渚鸥凫自翔集。奔腾澎湃无足惊，人间平地风波生。乘桴尼父果浮海，从游我欲跨长鲸。
张仁兄弟濠梁蒙恩还乡,元末明初,谢应芳,客行二月初三日，诗到千墩寄二难。且喜江南春气早，不闻濠上雨声寒。花时多酿酴醾酒，芳馆重修芍药栏。往事真成塞翁马，正须招集笑相看。
题村田乐图,元末明初,谢应芳,老人村，老瓦盆。尝作鸡豚社，不识州县门。阿翁醉倒阿婆笑，膝上咿鸦弄乳孙。
过显庆寺,元末明初,谢应芳,六载重来释氏家，一瓯新啜赵州茶。杏花风后春何冷，柏子庭前日未斜。拄杖赖能无潦倒，阙文烦为补《楞伽》。要听说法频来往，且喜平桥路不赊。
书路城樵舍壁,元末明初,谢应芳,瀼东瀼西农亩，巷南巷北人家。白露秋香鸡黍，绿云春霭桑麻。
自和述怀韵,元末明初,谢应芳,曾闻社酒可治聋，椑榼分来谢阿翁。才士谩磨龟砚石，贵人多佩虎符铜。人前出语羞称好，杯后为文错送穷。连日昏昏如病蜮，不知春到楝花风。
寄徐伯枢,元末明初,谢应芳,东胶山人不出村，南州高士之裔孙。十年曾作蝼蚁梦，四壁祇有莓苔痕。松牵女萝补茅屋，童引乳泉浇药园。别来几度屋梁月，颜色宛然清且温。
荐福寺红梅诗,元末明初,谢应芳,红梅阁下红梅树，陵谷变时风拔去。尧峰老禅归故山，觅得孤根栽旧处。年年春到花时节，一枝五出胭脂雪。春风笑面岁寒心，光尘混融风韵别。老禅道服忘妍丑，品题假我扶犁手。黄州定慧海棠花，可与齐名传不朽。月香水影象王宫，杂花世界将无同。几度拈花有人笑，吾将请问瞿昙翁。
独孤公桧诗,元末明初,谢应芳,忆昔十五六，好古尊前贤。初闻独孤桧，快睹曾争先。苍然一株蘖旧根，皴皮错节枝叶蕃。适逢夜雨半身湿，宜是往年甘露痕。孔明庙前柏相似，乃在陈司徒庙之后园。乡来陵谷忽变改，造化劫灰飞入海。神焦鬼烂救不得，桐乡自此无光彩。幸存一曲阑干石，题公姓字留遗迹。石苔斓斑土花碧，相伴铜驼非荆棘。余从海上避兵归，几度摩挲长太息。怀哉古之人，好贤意无穷。咏甘棠，爱召伯，赋菉竹，美武公。宪公此树堪比隆，后人宁不仰高风。玄都道士桃千树，一会区区岂难措。龙钟野老及群英，亦愧因循坐迟暮。桧乎桧乎重培植，风枝相樛霜干直。邦人具瞻仰遗德，见树犹如见颜色，六百二十五年如一昔。
出门,元末明初,谢应芳,老去多怀旧，兴来时坐驰。出门穷鬼笑，罄室故人知。野饭新菰米，诗囊古竹枝。诸孙溪上别，矻矻问归期。
江山渔乐图,元末明初,谢应芳,数口妻儿网一张，船为家舍水为乡。江南江北山如画，欸乃声中送夕阳。
红梅,元末明初,谢应芳,前代支郎亦异哉，白云堆里植红梅。树经劫火多番换，花向春风二月开。邻舍杏桃多赧色，禅林草木绝纤埃。一时想像题诗去，别日寻芳载酒来。
次韵送秦文仲归海上,元末明初,谢应芳,溧水先生挽不留，故山回首郁相缪。落花飞送九年客，行李归来一叶舟。勋业镜中成白首，耆英会上冠清流。独怜诗社今寥落，无复寻盟集旧鸥。
贺润天泽住持保宁寺,元末明初,谢应芳,横林之北横山西，孤村流水古招提。青苔一径童不扫，白云半间人共栖。松枝甘露落麈尾，桂子香风吹麝脐。我来欲问生公石，道价孰与生公齐。
和王有恒野步,元末明初,谢应芳,芳草青青路欲迷，白头有客共扶藜。吴田半没桃花水，辜负春风布谷啼。
寄南宗僧纲和尚,元末明初,谢应芳,去年同看中秋月，东阁开窗夜赋诗。阁下桂花无恙否，秋风又到去年时。
次韵答臧尚迪先生见赠,元末明初,谢应芳,延陵野唱风吹去，曲误谁知顾且听。湖海卧游春昼静，一帘花雨集中庭。
题偶武孟江雨轩,元末明初,谢应芳,春雨如暗尘，江乡昼冥冥。幽人感时变，于兹事耕耘。江南亦屡作，江风穆而清。土膏润如酥，草木努甲生。此竟谁为之？曰维天之诚。我艺我稷黍，我轩洎我宇。晨兴带经锄，宁惜作劳苦。嘉苗既芃芃，田畯为之喜。霜飙一披拂，致此岁功美。斗酒以自劳，共入此室处。矧兹值时康，乐哉咏江雨。
兵后过季子祠,元末明初,谢应芳,延陵采地荒榛棘，延陵遗庙成瓦砾。延陵野老归吊古，独立斜阳长太息。尘埃野马纷满眼，城郭人民总非昔。共惟泰伯吴鼻祖，三让高风冠千古。周衰列国俱战争，卓尔云仍踵遐武。去国躬耕江上田，曰附子臧非浪语。天伦义重情所钟，屹立狂澜见孤柱，此义孰可比采薇？西山孤竹子，此情知者谁，获麟老笔十字碑。德音寥寥二千载，陵谷几番经变改。江南近代淫祠多，梁公不作可奈何。于乎祠堂之毁还可屋，礼让风衰较难复。汉家兄弟歌布粟，唐家兄弟相屠戮。何当大化一转毂，于变浇漓作醇俗，九州八荒春穆穆。泰伯延陵断弦续，芳也未死当刮目。
季子祠,元末明初,谢应芳,千古一抔忠义土，青山门外碧溪阴。溪流冷浸中宵月，照见先生未死心。
寄林仲实主簿,元末明初,郑洪,新筑书斋壁未乾，盟言谁信未曾寒。春风不到梅花帐，晓日常悬苜蓿盘。乡里总知新部曲，朝廷不改旧衣冠。分明寄谢嵇中散，莫把寻常冷眼看。
题碧云楼,元末明初,郑洪,一柱楼台从地涌，八窗图画自天开。雨中日脚青红晕，雾里山容紫翠堆。析木高寒天似盖，蓬莱清浅海如杯。洞箫一曲吹黄鹤，肯信愁肠日九回。
和杨廉夫赠海东云韵,元末明初,郑洪,祇陀树园立孤凤，舍卫国城悬五云。衡山秀削芙蕖朵，铁史书题星斗文。日日中天宝花落，时时空谷履声闻。芸窗琢得巢云句，茧纸乌丝写八分。
龙门避暑,元末明初,郑洪,龙门绝顶松风冷，空翠湿衣山更深。六月地炉长拥火，半窗云影便成阴。悬厓果熟猿争树，白昼人惊鬼出林。一个老僧飞锡去，不知消息到如今。
述怀,元末明初,郑洪,一春夜客傍江村，日日伤春只断魂。又见海棠飞燕子，不堪芳草怨王孙。清闲幕府无公案，落魄形骸付酒樽。依旧虎丘山上月，多情照我白纷纷。
过茜溪隐居会项从理,元末明初,郑洪,树绕河堤水绕门，人烟鸡犬自成村。清时自保无兵甲，白屋相传有子孙。仿佛巴仙藏橘圃，依稀晋士入桃源。柏台小吏吾知己，日日相逢具酒樽。
次王苍雪韵五首 其一,元末明初,郑洪,木兰舟子小如梭，溪口停桡系薜萝。自拟仙人识刘阮，浪传诗句似阴何。眼中白发王臣少，梦里青山越上多。漠漠太湖三万顷，可怜无地著渔蓑。
次王苍雪韵五首 其二,元末明初,郑洪,茜溪春日净晖晖，胡蝶双双上客知。流水桃花聊避世，沧江鸥鸟自忘机。迢迢魏阙江湖远，渺渺吴云日夜飞。官事有程归未得，南风吹老北山薇。
次王苍雪韵五首 其三,元末明初,郑洪,驱驰不觉青春过，离别只应白发生。且就东山携月色，不禁南国动秋声。天瞻析木低双阙，星拱勾陈转二更。庾信平生好词赋，年来哀怨不胜情。
次王苍雪韵五首 其四,元末明初,郑洪,百年王业在《豳风》，九鼎犹存涧水东。共喜干戈指淮甸，兼闻仗节下崆峒。青袍白马飘零外，羽扇纶巾指顾中。昨夜天公洗兵甲，一江雷雨似飞洪。
次王苍雪韵五首 其五,元末明初,郑洪,东阁诸郎总好文，南州多士望龙门。共传江左风流远，且喜河汾礼乐存。白咏青丝归赋咏，黄花翠竹共匏樽。刘蕡一卷匡时策，更待青灯细讨论。
遣闷,元末明初,郑洪,柳叶参差杏叶团，桃花零落荠花圆。那知人事有今日，却忆风光似去年。客路青春谁作伴，庭闱白发梦相牵。浓愁深似三江水，都在沧洲白马边。
秀上人饮绿轩,元末明初,郑洪,半勺沧浪歌濯缨，一瓢天乳酌灵星。绀云满涨蒲萄瓮，青雨长悬玛瑙瓶。不向苏耽寻橘酒，却从陆羽校《茶经》。西江吸尽无穷味，浊世浮沈几醉醒。
过仪亭,元末明初,郑洪,扁舟落日过沙湖，十月清霜野水枯。稚子刺船争打鸭，小娃倚市夜当垆。红红枸杞珊瑚出，白白芦花组练铺。有约草堂陈孺子，夜篘浑酒煮江鲈。
题春江送别图,元末明初,郑洪,西陵渡口山日出，芦芽青青柳枝碧。龛山赭山潮东来，黄郎刺船水如席。劝君劝君迟渡江，柳条贯鱼赪尾双。治鱼沽酒待明月，人生莫作轻离别。
题黄子久画,元末明初,郑洪,二十年前识大痴，棕鞋桐帽薜萝衣。星霜老发三千丈，梁栋遗材四十围。图画浑如诗句好，丹砂终与道心违。筲箕永上青松树，犹覆当年白版扉。
题宋元凯都市寺为中正堂画溪山晚钓图,元末明初,郑洪,百亩青山二顷田，金溪南畔竹庵前。绀园薝葡花香澹，宝地桫椤树影圆。日日钓丝牵葑雨，年年禅榻对茶烟。郎星昨夜明如月，偏照君家书画船。
寄宁子坚,元末明初,郑洪,淀山湖头鸥鸟飞，谢家泖口鳜鱼肥。菱花正熟胡儿米，荷叶新裁楚客衣。鹤立瑶阶毛羽整，雁来沧海简书稀。诗囊织得天孙锦，应寄南城白版扉。
寄毛府判,元末明初,郑洪,南湖水长没蒹葭，西浦横桥对白沙。鸿雁来时菰有米，凤凰飞处竹无花。石田赋写张平子，云阁书通蔡少霞。零落江陵千树橘，青门犹恋故侯瓜。
寄宋国瑞二首 其一,元末明初,郑洪,虎豹重关锡命来，麒麟高阁画图开。七书总是平时略，三策应非济世才。玉树无花江令老，青袍似草庾郎哀。风尘满地江湖迥，都把心情付酒杯。
寄宋国瑞二首 其二,元末明初,郑洪,析木天清泰运开，五陵佳气郁崔嵬。楼船尽向东溟去，天马新从西极来。一统王春行四岳，六符星象正三台。会同馆客多如雨，说道黄金又筑台。
凤凰山报国寺,元末明初,郑洪,当时此地肃朝班，阊阖深沉虎豹关。大将偃旗奔鲁壁，降王衔璧下吴山。空中万马浮金碧，梦里千官拥佩环。极目长江如练带，百年谁似白鸥闲。
和谢雪坡太守咏新城,元末明初,郑洪,十二城楼面面开，登高送远兴悠哉。玉虹万丈横银海，白雁千行下弩台。漂泊自怜能赋客，艰难谁识济川才。长江不作东南限，拱北楼头画角哀。
题冯叔才芭蕉仕女,元末明初,郑洪,杨花梦觉春阴阴，凤钗绾髻双黄金。守宫血冷臂如削，豆蔻茧红愁正深。罗衣熨帖沉烟缕，恨身不作双飞羽。芭蕉心折郎未归，蔍葱花开泪如雨。
浙江亭留题二首 其一,元末明初,郑洪,海门潮水贯长虹，天际山形隐伏龙。南省官曹终日醉，西陵烽火隔江红。黄金不铸岳武貌，青史直书刘巨容。潇洒江南哀不尽，庾郎才赋若为工。
浙江亭留题二首 其二,元末明初,郑洪,江头日暮虎成群，城北城南路不分。魏阙共瞻天际日，越乡遥见浙东云。湖山翠黛颦西子，江渚旌旗望北军。闻说汉廷将喻蜀，茂陵司马尽能文。
萧山秋兴二首 其一,元末明初,郑洪,阑干曲曲倚西风，桂树悬秋月正中。千里功名怜枥马，百年身世愧冥鸿。天垂南斗星犹北，江绕西陵水自东。抚罢吴钩双泪落，饭牛扪虱尽英雄。
萧山秋兴二首 其二,元末明初,郑洪,双杵孤砧捣客心，野云江树障秋阴。越王台上青山小，贺监湖头绿水深。负郭已无田二顷，传家那有橘千寻。卧龙只合南阳老，梁甫愁来莫浪吟。
寄祇园师煦东白,元末明初,郑洪,一别东林远法师，十年沧海梦相思。黑貂已弊犹存舌，白社虽贫尚有诗。菰米云深鸿雁饱，梧桐月冷凤凰饥。台州若问狂司户，张翰湖头两鬓丝。
寄静庵,元末明初,郑洪,钱唐三百六十寺，南北两峰图画开。三秋桂子月中落，万里潮头天上来。金汤故国旌旗暗，锦绣新城鼓角哀。大法一丝悬九鼎，雨花飞绕讲经台。
寄楚良,元末明初,郑洪,八月西山爽气多，两峰如髻绿嗟峨。苏公堤上无杨柳，岳武坟前多薜萝。关口烽烟苗子寨，江头风浪越郎歌。远游不似归来好，菱芡满湖生白波。
题张士厚四时仕女四首 其一,元末明初,郑洪,绣帘压地花阴阴，凤钗绾髻双黄金。飞丝千尺不堕地，绝似江南游子心。宝奁百刻烟如缕，暗掷金钱卜神女。樱桃子熟人未归，蔍葱花开泪如雨。
题张士厚四时仕女四首 其二,元末明初,郑洪,金盆沐晓蟠双鸦，绿红粉汗沾蝉纱。金刀取玉薄于纸，渴心欲死东陵瓜。木兰艇子沙棠楫，采莲得花弃荷叶。荷叶轻如薄倖儿，莲花酷似多情妾。
题张士厚四时仕女四首 其三,元末明初,郑洪,梧桐月小蟾蜍蛰，芙蓉露冷铜山泣。金粟香悬十二阑，袜罗尘沁莓苔涵。画屏绛烛烟未销，夜深恨杀双鸾箫。唤回金屋鸳鸯梦，不到银河乌鹊桥。
题张士厚四时仕女四首 其四,元末明初,郑洪,霜蟾弄影窥金屋，么凤吹香绚银烛。绣罗小袜蹙双莲，翠袖垂肩倚孤竹。红锦冻折水如车，寒衣递到长风沙。莫遣朝云妒桃叶，寄将春信与梅花。
题梅花道人偃松,元末明初,郑洪,墨池帽脱管城子，璧府罄折徂徕公。玉关金锁掣玄豹，铜台瑶柱蟠苍龙。星霜鬓眉遽如许，铁石肝胆将谁同。丈夫受命当伛偻，天子法驾行东封。
八月三日夜宿张景叔听雨联句忆张思廉,元末明初,郑洪,黑云如浪没金鸦，白雨连山卷雪车。观海仙人骑赤鲤，驱雷使者蹑黄蛇。千茎雪溜悬银竹，一穗秋灯垂宝花。门外波涛接河汉，客星光彩动灵槎。
寄周茂卿兼简蔡彦文叶德新,元末明初,郑洪,客里无书问起居，云间有客报新除。郎官星彩联台辅，宝剑虹光贯斗墟。莼菜江湖秋渺渺，芙蓉帘幕雨疏疏。东曹二妙真连璧，不寄钱唐双鲤鱼。
感兴二首 其一,元末明初,郑洪,巍巍华岳镇黄河，漫说东南王气多。天堑波光千尺练，海门山色一青螺。中台已应张华谶，明月空闻斛律歌。白马青袍最萧瑟，故乡何处是铜驼！
感兴二首 其二,元末明初,郑洪,关陕雄藩未歃盟，江淮豪杰已鏖兵。金盘泣下铜仙泪，璧月歌残玉树声。斗柄西横文曲暗，天枢北转太阶明。小臣解著中兴颂，怅望黄河几日清。
映雪斋,元末明初,郑洪,八窗阑槛倚冰梁，四座图书贝月光。眼眩欲迷《黄竹赋》，神游疑在白云乡。琼台花满潇潇下，石鼎茶烟细细香。想得哦诗清镜里，霜娥一夜泣潇湘。
悼圣福林,元末明初,郑洪,掀龙舞象下西天，傲睨烟霞八十年。忍见琼林凋玉树，俄闻火井迸红莲。草堂居士非凡客，兰若渊明是夙缘。不及生刍浇奠酒，且将秋菊荐寒泉。
题梅道人平林野水图,元末明初,郑洪,浣花溪头车骑发，镜湖影里画图开。有客相寻草堂去，何人却棹酒船回。是处山林有真隐，如此风尘无好怀。青袍不似黄冠乐，二老风流安在哉。
题盛叔章画,元末明初,郑洪,记得天台雁宕归，满山松露湿人衣。十年眼底无林壑，今日画图看翠微。
大姑谣,元末明初,郑洪,大姑嫁将军，小姑未有夫。小姑两脚泥，大姑满头珠。前月小姑去，嫁作庄家妇。钗削爨下荆，衣裁机上布。大姑嗔小姑，生憎儿女痴。多少马上郎，偏爱牧羊儿。八月点军卒，将军五门出。大姑诧夫婿，上马快如鹘。昨日边报归，大姑泪如挥。郎君马上死，无处寄征衣。连理与枯枝，双飞成戢翅。都无百夜恩，浪作千岁计。小姑庄上来，瓦盆双鲤鲐。上堂拜父母，夫妇恣欢谐。大姑见小姑，珠翠无颜色。低头怨怅天，仰天呼不得。人生百年良所无，白头相送真良图。东家女郎欲嫁夫，切莫猖狂学大姑。
城上乌为李佥宪赋,元末明初,郑洪,城上乌，飞毕逋，雄飞哑哑雌者呼。下饮九曲之清池，上集百尺之高梧。乌乌一巢生九雏，去年筑城兴万夫。家家力役到妻孥，使君勖我我力痡。蒸豚满筐酒满壶，作劳耳热歌呜呜。今年城坚如铁石，弩台侵弓土花碧。白云为藩树为戟，朱旗星流落日赤。马鸣萧萧人寂寂，六门虎贲晨晏食。城头高高如屋极，乌朝出飞暮来息，雌雄哺雏乳而翼。城上乌，毕逋尾。九雏羽翼成，飞去青云里。江南无好树，处处烽烟起。危枝绕遍不堪栖，昨日归来旧巢底。使君青骢马，系在垂杨下。手中金仆姑，不惊城上乌。恩情双飞鸟，遗爱在中吴。使君去，几时回？新城高百雉，仰德并崔嵬。
秋怀,元末明初,朱希晦,怪底浮云翳碧空，千山秋色入溟濛。何当一扫群阴尽，坐看东方片日红。
次李二丈韵,元末明初,朱希晦,看花醉眼不须扶，花下长歌击唾壶。回首荒城春较晚，淡烟疏雨绿平芜。
感时二首 其一,元末明初,朱希晦,阴霾昏日月，妖气塞乾坤。战血流淮水，音尘隔蓟门。浮荣槐蚁集，丛谤棘蝇喧。欲效东陵隐，终身老种园。
感时二首 其二,元末明初,朱希晦,触目伤时事，干戈郁未开。百年驰白日，万里涨黄埃。废苑犹花柳，荒城但草莱。登楼作赋罢，不独仲宣哀。
时事,元末明初,朱希晦,贫病知交态，驱驰愧老身。蓟门深雨雪，淮海暗风尘。虽有楼船将，能无柱石臣。会须安反侧，早晚画麒麟。
秋兴,元末明初,朱希晦,月明何处乱啼乌，坐久徒怜永夜徂。千里关山双雪鬓，百年城郭半烟芜。穆生谢病先辞楚，张翰知机远忆吴。衰晚不如归隐好，故山随处且樵苏。
寄周廷石,元末明初,朱希晦,门外曾无长者车，一身奔走岂安居。谁怜杜老常为客，我怪洪乔不寄书。烟色春归杨柳底，雨香红入杏花初。溪山咫尺风尘隔，却忆情人会面疏。
有所思,元末明初,朱希晦,虚闻将帅拥彤戈，勇锐谁如马伏波。几处烽烟连夜急，四郊风雨向秋多。最怜绝汉歌《黄鹄》，却怪长安餍紫驼。俯仰乾坤增感慨，悠悠身世定如何。
伤时,元末明初,朱希晦,流年华发两相催，眼底烟尘郁不开。太息有人趋玉食，可怜无地筑金台。城边向晚黄狐立，海外何年白雉来。万事何如一醉好，且须洗盏酌春醅。
次韵简缑山侯德询徽之二征士,元末明初,朱希晦,幽寻杖策绕林泉，随处遨游兴洒然。曾向山中招隐士，欲来海上候神仙。云深丹灶长瑶草，水满石池生碧莲。薄暮凭阑时送目，白鸥飞雪点江烟。
访双溪上人不遇,元末明初,朱希晦,双涧萦回石径微，烟岚分翠湿人衣。松林夜静鹤初睡，花院日长僧未归。万里云霄飞锡远，半江风浪渡杯迟。无缘相见空相忆，自叹心期与愿违。
腊日偕叶东白蔡伯恭登西岑,元末明初,朱希晦,绝顶云深一径通，寒生短发怯天风。千年物色阑干外，万井人家图画中。宿雨乱滋岚树碧，朝暾深浴海波红。我来欲访香山社，醉酒长吟忆远公。
比述二首 其一,元末明初,朱希晦,宝镜何团团，光辉瑩冰雪。疑是造化炉，神工初铸出。又疑广寒宫，飞堕一片月。照人不照心，红颜易衰歇。
比述二首 其二,元末明初,朱希晦,彤弓如半月，力挽二石强。戡乱乃见用，櫜鞬宁久藏。应弦不虚发，狐兔焉敢当。畴能挟长矢，为我殪天狼。
纳凉,元末明初,朱希晦,无事解衣坐，超然心境空。深林翳炎日，万壑来天风。间停白羽扇，试拂朱丝桐。醉罢不知夕，月生沧海东。
自述,元末明初,朱希晦,槿花不终朝，幽兰有余香。朝游诗书圃，夕憩翰墨场。饱食待秋实，过眼捐春芳。畴能事形役，奔走白日忙。男儿生堕地，壮志在四方。胡为守一室，郁郁徒悲伤。何由写胸臆，酣酒竭罍觞。高飞羡黄鹄，矫翮凌云苍。
写怀,元末明初,朱希晦,巢居不厌客，况乃佳客至。撷蔬荐浊醪，谈经得真趣。归云度遥岑，斜日在高树。对饮须尽欢，何时复相遇。人生能几何，行乐贵适意。不见萍与蓬，飘飘无定处。搔首仍踟蹰，临风发长喟。
冬雨叹,元末明初,朱希晦,癸卯冬十月，海陬气候偏。风南忽风北，寒燠非常年。缊袍御还脱，长箑挥不捐。胡为黄落时，花卉纷争妍。虫鸣应蛰户，虹见饮长川。兼旬苦雾密，暝与痴云连。深泥污后土，行潦凌高原。农夫辍耒耜，劳叹心悁悁。二麦不得种，饥坑讵能填。格斗况未息，中原拥戈鋋。天家重租税，疮痏谁能怜？安得倚天剑，一扫开青天。金乌任腾翥，出自扶桑颠。阳光照六合，此屋俱欢然。
月夜放歌,元末明初,朱希晦,海云卷尽明月来，天光镜碧无纤埃。啸歌于此兴不浅，美人对坐飞琼杯。碧桃花香夜初静，露滴衣裳怯清冷。安得两翼飞上天，为渠拂拭山河影。乾坤一照越光明，就中杀却妖蟆精。上诉天公契人意，免教朔望生亏盈。玄霜捣成谁可食，好向仙娥问消息。服之到老无饥渴，赢得读书眼常碧。
答元易陈先生,元末明初,朱希晦,人生自古多离别，尺书远寄何由彻。短世光阴过隙驹，坐觉朱颜易衰歇。君看乔岳千尺松，挺立苍然傲霜雪。风来彷佛苍龙吟，六月清寒换炎热。槿花虽荣不足论，朝开暮落香已绝。只今尚忆江湖游，扣舷一歌宽我忧。腰间老剑欲飞动，紫气郁郁横清秋。虚名役人浪自苦，黄尘两鬓风飕飕。千古乾坤等逆旅，百年生死同浮沤。君不见鸱夷子，功成去养鱼千头。
简子文林训导,元末明初,朱希晦,东风落尽辛夷花，遥忆美人天一涯。美人久别音信杳，想见只今霜鬓华。山房幽深市嚣远，白日枕书眠碧霞。崖高瀑布洒晴雪，净筅石鼎烹春茶。平生青紫不挂眼，荣名绊人安足誇。当年我来访遗迹，拄杖看云著双屐。玉箫吹断凤不来，但见千峰倚天碧。台前日夜溪水流，金星光动溪中石。脱身拟欲恣幽栖，坐占琼台炼金液。衰年误堕尘网中，齿豁头童竟何益。
和包原彬韵,元末明初,朱希晦,旅食京华日，莺啼上苑春。鲁连惟仗义，范叔不辞贫。绝域来龙马，清时出凤麟。襟怀开霁月，谈笑接清尘。沧海三珠树，青霄五色云。酒倾香味别，诗写性情真。吴地追游好，龙山入梦频。烟花如媚客，风雨似留人。男子生何幸，朋交素有因。遥知理归棹，随处觅通津。
倚韵自况呈金敬德,元末明初,朱希晦,顾我衰颜肯再妍，白驹过隙叹流年。山中剩有诛茅地，洲上宁无种橘田。天姥遥连双阙下，蓬莱祇在五云边。老夫不识神仙术，且解荷衣枕石眠。
白杨行,元末明初,吴志淳,钟陵东门白杨树，行人指点是双墓。墓中夫妇俱少年，一双白璧薶黄泉。黄泉相逢语呜咽，一一从前向郎说。前年郎去客三山，今年郎归白骨还。当时自画蛾眉样，今日却写郎容颜。容颜转似心转切，叫郎不应心断绝。生时不得逐郎行，死时却与郎同穴。丹青遗像留人间，年年泪竹寒生斑。当年曾过延平渡，还见双龙化剑湾。堂前既无父与母，堂下又无儿与女。使妾有子堂有姑，丹心一寸那能枯。六朝盛事付流水，忠义几人能到底。秋风月冷凤凰来，与郎同上吹箫台。
闲居东湖述怀,元末明初,吴志淳,野叟耕锄喜近郊，柴门风雨夜萧骚。卧龙岂欲烦三顾，老鹤长鸣向九皋。北阙湛恩新赐爵，近臣传敕旧同袍。自怜经济全无术，祇有山林兴最高。
宿龙庵怀友,元末明初,吴志淳,高情久矣念离群，独向山中礼白云。龙送雨来留客住，鹿衔花去与僧分。疏星出竹昏时见，流水鸣渠静夜闻。却忆故人江海去，题诗谁是鲍参军。
日湖,元末明初,吴志淳,玉几东来浮野色，锦溪西下接湖光。道人燕坐心如水，六月荷花镜里香。
道中,元末明初,甘复,野风飘征衣，野日转空壁。众鸟号荒墟，杂花翳丛棘。路暗不逢人，烟火望林隙。
晓起,元末明初,甘复,晨晖澹芳牖，颢气盈幽襟。岩谷有秋意，西风吹满林。独栉高馆罢，畅游南涧浔。漱齿掬寒濑，矫首望孤岑。悠然释百虑，似得静者心。磴转入茂树，众山坐来深。
晚出池上,元末明初,甘复,遥岭散夕雨，掩书游方塘。栖鸟喧幽林，檐蛛引丝长。木杪微风度，飒然生早凉。沿流弄潺湲，倚竹听琳琅。丘园信为乐，圭组永相忘。落景送遐瞩，畅怀寓清觞。但得写心素，焉知两鬓苍。
送别,元末明初,甘复,凉飙应秋气，草木敛华英。客游总念归，子有千里行。匆匆俦侣催，悄悄离思盈。丈夫怀志气，孰不恋荣名。华荐起当路，使者促前征。追饯东门道，把酒哀弦鸣。萧条野驿暮，泛艳江波清。密谋植帷幄，慰彼苍生情。古来盛名士，多是起钓耕。
山堂诗为周伯清赋,元末明初,甘复,清旭崇林坳，疏篱翠涧上。细路经谷虚，幽轩面林敞。树凉集鸣禽，地远谢尘鞅。下手拂玉琴，微风递遥响。泠然适素怀，聊以寄心赏。
送赵文昭之沔阳知事,元末明初,甘复,王孙应时辟，长才屈卑宦。风烟塞川路，舟楫望江汉。亲友不能别，离居忍分散。振迹林野隅，行李书策半。山川战伐踪，胜概溢文翰。幕府慎筹画，机务贵奇断。况彼古沔城，民生经丧乱。不有君子人，何以解愁叹。云薄九疑峰，水白湘灵岸。念君远行役，默默动离怨。
寄乐耕傅子雨,元末明初,钱逵,闻君素志乐耕耘，况是能诗趣不群。觅句想吟西岭雪，把锄长带北山云。秋来散发乘凉吹，草阁分题倚夕曛。拄杖几时来看竹，落花飞絮正纷纷。
芝云堂以蓝田日煖玉生烟分韵得日字,元末明初,昂吉,凉风起高林，秋思在幽室。维时宿雨收，候虫语啾唧。池浮荷气凉，鸟鸣树阴密。主人列芳筵，况乃严酒律。客有二三子，题诗满缃帙。双双紫云娘，含笑倚瑶瑟。清唱回春风，靓妆照秋日。人生再会难，此乐亦易失。出门未忍别，露坐待月出。
听雪斋分韵得度字,元末明初,昂吉,把酒临前轩，积雪满行路。清唱回春风，夜色在高树。主人雅好客，殷勤道情愫。欢极座屡更，杯深不知数。酒阑看雪行，亭亭水中度。
乐府二章送吴景良 其一,元末明初,昂吉,吴门柳，东风岁岁离人手。千人万人于此别，长条短条那忍折。送君更折青柳枝，莫学柳花如雪飞。思君归来与君期，但愿柳色如君衣。
乐府二章送吴景良 其二,元末明初,昂吉,采采叶上莲，吴姬荡桨云满船。红妆避人隔花笑，一生自倚如花妍。低头更采叶上莲，锦云绕指香风传。殷勤裁缝作莲幕，为君高挂黄堂边，待君日日来周旋。
姑苏台送友人之京师,元末明初,昂吉,送君姑苏台，台前日落云帆开。吴王宫殿已尘土，且复饮我黄金罍。吴王宴时花满屋，半酣西施倚阑曲。越兵一夜渡江来，从此荒台走麋鹿。与君吊古登高台，青天万里云飞回。愿君乘云上天去，思君偏倚台前树。
虎丘山送友人,元末明初,昂吉,别君虎丘山，归云如鸦松树间。山公聚石坐说法，白虎台前去复还。至今台上金精伏，清气潇潇满林谷。城中之人岂解事，但见寒泉绕岩木。君行慎勿停吴舠，修名要与山齐高。酒酣君去我亦别，后夜山头望明月。
题丹山,元末明初,昂吉,昔人仙去大兰山，台殿空遗石壁间。崖瀑四时飞白云，溪云长日护玄关。青棂露冷从猿采，仙未风生看虎还。昨夜洞前新雨过，主人留客听潺湲。
钓月轩以旧雨不来今雨来分韵得来字,元末明初,昂吉,经年不见顾征士，长忆花前共举杯。一路凉风吹酒醒，满船秋雨载诗来。楼头杨柳参差见，池上芙蓉取次开。独立水光山色里，双双白鸟忽飞回。
碧梧翠竹堂,元末明初,昂吉,爱尔小轩梧竹好，雨晴添得草堂幽。挂帘凉月作秋色，绕屋清阴如水流。莫剪高枝留宿凤，好依劲节听鸣璆。醉来几度凭栏立，但觉萧萧爽气浮。
湖光山色楼,元末明初,昂吉,危楼倚天何壮哉，轩窗八面玲珑开。水摇万丈白虹气，山横十二青瑶台。林光朝开宿鸟散，帆影暮接归云回。坐久身如在泉石，神清骨爽无纤埃。
芝云堂,元末明初,昂吉,漪绿园中石一拳，十金移得置堂前。望中云气生芝草，春在仙人种玉田。
渔庄,元末明初,昂吉,待得桃开泛钓艖，春光三月到渔家。风回池上凭栏立，一对鲤鱼吹浪花。
至京杂诗,元末明初,陈秀民,秋气日凄厉，百虫晨夜鸣。白露遍野草，微霜忽已凝。客子衣袂薄，结驾远游行。俯视离兽奔，仰睇孤鸿征。宇宙浩茫茫，江河杳冥冥。念我同袍子，怀忧心烦萦。
赋得来苏舞送朵雅斋监宪浙东,元末明初,陈秀民,妾本良家子，玉颜照明都。十三学楚舞，十八未嫁夫。齐眉缠锦段，全臂络真珠。春风转罗袖，明月坠琼琚。一舞舞《浑脱》，再舞舞《来苏》。为君千万舞，托君以贱躯。
谒贾傅庙,元末明初,陈秀民,昔读《治安策》，今谒太傅祠。骨鲠有如此，英灵或在兹。吊原宁无感，赋鵩终有疑。直士多放斥，佞人每高驰。汉文称令主，逆耳犹见遗。如逢昏与暴，杀人固其宜。湘江有流藻，可以荐明粢。褰帟拜遗像，流涕满裳衣。
赋得乌夜啼送苏彦刚奉母归汴,元末明初,陈秀民,城头月白乌夜啼，上下择木不肯栖。昔日养雏今已飞，哑哑唤母登好枝。乌啼亦有树，子行得无归。车中娘娘发素垂，綵旌日向东京驰。东京土美桑枣肥，衣食可以无寒饥。乌夜啼，啼何为，岁将晏矣归来兮！
题江山万里图,元末明初,陈秀民,曹郎胸中墨数斗，笔下烟云千万重。昆仑积石泰华接，潇湘云梦银河通。岷峨翠流三峡水，衡岳青莲五老峰。清溪九曲处士屋，丹霞百丈神仙宫。下有临渊欲坠之灵石，上有参天不老之长松。岚光雨气迷远近，咫尺万里将无穷。谁知大地山河境，乃在冰缣意匠中。我今抚卷三叹息，画史真能夺化工。
鹊喳喳,元末明初,陈秀民,鹊喳喳，乌嚄嚄，飞语流言满城郭。日东升，月西落，今日之日已非昨。贵人有病不饮药，女巫降龙，神歌噩噩。天漫漫，地漠漠，氓之蚩蚩罔知觉。马出河，龟出洛，天下文明圣人作。
寄题集上人清晖楼,元末明初,陈秀民,山水含晖翠欲流，上人于此结飞楼。高明不比人间住，缥缈浑如天上游。璧月光涵吴苑夜，金莲香引洞庭秋。几时借得浮丘鹤，与尔题诗在上头。
扬州,元末明初,陈秀民,琼花观里花无比，明月楼头月有光。华省不时开饮宴，有司排日送官羊。银床露冷侵歌扇，罗荐风轻袭舞裳。遮莫淮南供给重，逢人犹说好维扬。
吴中柳枝七首 其五,元末明初,陈秀民,白日欲暮入空房，手把银烛照西窗。绣帏芙蓉开两两，金屏翡翠立双双。
题竹,元末明初,陈秀民,苍林晓落天上云，万顷潇湘翠波冷。月明叶叶秋无声，著我扁舟卧清影。
烟波晚棹图,元末明初,陈秀民,东林待月月未出，长江走烟波著天。青山回首不可数，几点白鸥飞过船。
陪同同待制游南城,元末明初,陈秀民,城南百花开满洲，城中主人招我游。急唤吴姬歌小曲，莫令花落起春愁。
春日怀周葵窗助教,元末明初,陈雷,紫燕黄莺来去飞，绿杨烟暖午风微。先生倚杖花边立，童子舞雩川上归。景物自随幽意得，世情浑与此心违。缘知野马多如许，不染春云白练衣。
题方氏澄心亭,元末明初,陈雷,澄心亭子水之湄，结构空凉也自奇。已映渚蒲青间出，更涵沙竹翠相宜。寒浆玉露银床冻，碧甃铜瓶紫绠垂。到此不因同静者，湛然方寸与谁知。
题杨氏问月轩次周葵窗韵,元末明初,陈雷,我欲停杯问广寒，中间宫阙几时安？丹梯有影非难上，玉斧无痕许借看。不信药成烦老兔，谁怜桂冷湿青鸾。相逢今夕知何夕，莫笑清狂兴未阑。
自城东复向感化旧居留别徐德厚,元末明初,陈雷,孤云无定水悠悠，又复携书返旧丘。橡栗树空猿叫夜，蒹葭霜冷雁知秋。懒梳白发频搔首，笑对青山独倚楼。暇日清游可乘兴，到门题凤亦风流。
题徐思敬瑶池小景,元末明初,陈雷,萦泉叠石带烟霞，此景人间有几家。锦字书传青鸟使，玉箫声绕碧桃花。云容窈窕谁能写，月色婵娟我欲赊。不待扁舟乘兴去，珊瑚长拂钓竿斜。
竹所次盛孔昭韵,元末明初,陈雷,万玉森森护草堂，八窗虚敞夏生凉。清修迥出风尘表，潇洒骈生水石傍。浮扫莓苔听翠雨，闲题诗句洗铅霜。箨龙更放新梢出，相并梧桐宿凤凰。
秋望,元末明初,陈雷,西风凉冷气萧疏，对景谁能写画图。红树离离变霜色，黄沙渺渺带烟芜。岚消断壁山容瘦，水尽遥天雁影孤。乞我五湖舟一叶，也应托兴为莼鲈。
寄隐者,元末明初,陈雷,地隔烟霞绝垢氛，悠悠世事了无闻。渔樵来往频分席，麋鹿寻常不离群。花下一尊黄菊露，松间千顷紫芝云。箕山颍水风流远，谁谓高情属隐君。
霜,元末明初,陈雷,悲角奏梅花，江云冷万家。不知青女妒，却道弃铅华。
题秋江待渡,元末明初,陈雷,远岸白沙渺渺，疏林黄叶离离。莫怪行人争渡，村深蹋月归迟。
题画马,元末明初,陈雷,赭袍乌帽立奚官，牵出春风十二闲。不属丹青传写妙，龙媒何得至人间。
红梅,元末明初,陈雷,姑射仙人下杳冥，绡裳环佩玉泠泠。香魂误入罗浮梦，几度微吟唤得醒。
古意,元末明初,方行,青松百千尺，亭亭蔽浮云。下有蝼蚁穴，上有乌鹊群。兔丝附其枝，茯苓荫其根。盘踞托厚地，实维造化神。玄冬霜霰繁，积雪埋昆仑。万卉皆冻死，此物独孤存。我将比蟠木，坐阅三千春。
怀丁鹤年高士,元末明初,方行,白云生虚堂，沧江夜来雨。念子素抱清，守道犹处女。离别月几圆，流光歘如许。佳期怅芳岁，缅怀在知己。爰我山中癯，旷焉隔秋水。结佩贻远情，含睇不能语。松花再开时，愿言寄千里。
和蒲庵禅师查峰夜坐二首 其一,元末明初,方行,在昔多宿愿，志藏岩壑间。朝看飞鸟出，暮逐浮云还。微雨南涧来，凉飙满空山。振衣千仞外，逸驾谁能攀。
和蒲庵禅师查峰夜坐二首 其二,元末明初,方行,人生固恒理，万化俱同源。素抱既不展，淹留复何言。愿期高世翁，谈道穷晨昏。空林冀有约，违己非所论。
题边文进仙山楼观图,元末明初,方行,仙人散发悬双瞳，能移昆仑开华嵩。为我一扫瀛洲趣，中有千年不死青芙蓉。飘飘烟霞入君手，深林蔽羃桃源口。苍烟飒飒鸾竞飞，丹崖恍恍龙惊走。赤城掩霭天姥回，石梁倒挂双琼台。桃花半壁镜中见，古木尽化青猿哀。素娥回飙下瑶殿，明星玉女长相见。邀余为作商山歌，坐看桑田几经变。丹霞乱飞桂树表，手翳琼枝拂瑶草。天风吹入西瑶池，王母秋眉飒衰老。瑶池花暖春未凋，三十六宫散琼瑶。青霓锦帔耀云日，上元月下来吹箫。吹凤箫兮系霜丝，君亦胡为弄参差。他年傥惠金鹅蕊，寄声蓬岛长相思。
观吴孟周司训真草书谱,元末明初,方行,古来书学宗史籀，竹简遗文象科斗。钟张真草更入神，片楮至今藏不朽。先生下笔绝代无，鸣玉绾结青珊瑚。况闻篆隶太倔强，百金一字传东吴。墨池浸没玄兔颖，魑魅反走空堂静。金戟交撑日月轮，银钩倒画龙蛇影。欧虞褚薛真出群，精妙只数王右军。英姿老气欲飞动，悬珠快剑相纷纭。呜呼百世谁复识，我今作歌重刻石。莫同茧纸旧兰亭，閟入昭陵永难得。
过延陵,元末明初,方行,延陵怀季子，遗迹古城东。异代丹青在，千年祭祀同。高情思挂剑，远识纪观风。欲问吴封处，苍烟落照中。
寄苏太史,元末明初,方行,城隅分守地，江上断肠时。感此一日旧，坐令千里思。青云当自力，白发不须悲。泽国多鸿雁，南来好寄诗。
留别选禅师,元末明初,方行,分经莲漏下，幽径石苔封。却笑此时别，更于何日逢。敲门思看竹，解榻爱听松。明发孤舟去，江云千万重。
游槎峰,元末明初,方行,北极高临复道低，金银台殿与云齐。山中日月开新教，海内文章忆旧题。西涧水深龙已化，东峰树老鹤同栖。清游更拟陪诸老，绝壑天风散杖藜。
送僧游浙西,元末明初,方行,可叹浮云无定栖，锡飞还向浙河西。杯从杨子江前渡，诗到生公石上题。说法莲台花雨坠，安禅芝室夜星低。他年元亮如同社，相送无劳限虎溪。
谢山中惠炭,元末明初,方行,山木烧余远寄将，色如玄玉浅含霜。光浮上室三冬煖，气逼寒炉五夜长。吐出葛洪惊满口，吞来豫让岂充肠。从今煨芋岩前客，笑指东风石鼎香。
陈虚中外史煮石窝,元末明初,方行,仙人高隐五云边，煮石曾令夜不眠。世上已闻餐玉法，山中休种采芝田。丹炉药与青猿守，瀛海书从白鹤传。歌罢洞庭明月里，祇应微响落中天。
山窗独坐,元末明初,方行,日落大江黑，月上万山静。独客坐寒窗，孤云起前岭。
山中绝句,元末明初,方行,满溪流水碧于苔，无客重登旧钓台。惟有多情沙上鸟，向人飞去又飞来。
夜坐,元末明初,方行,兰釭灭尽换寒更，一枕余香玉雪清。怪杀无情楼上笛，搅人春梦到天明。
夏夜独坐简胡无逸二首 其一,元末明初,高明,夜静坐前轩，明月方皎皎。大火既西行，凉风在木杪。庭际促织鸣，凉露下芳草。缅怀羁旅人，重感岁时老。安得跻空同，一问广成道。
夏夜独坐简胡无逸二首 其二,元末明初,高明,夜久群动息，境寂无炎蒸。凉飙散浮云，惟见河汉明。缅怀尘纷劳，喜际夜气清。安得舍所趋，白日澹无营。仰看斗柄移，耿耿低玉绳。天运亦有常，吾生何时宁！
杨季常约至山中既而不果因以诗寄三首 其一,元末明初,高明,仙人海上来，驾言游苍冥。乃逢浮丘伯，驻之紫霞城。凤凰不可招，梧桐何青青。焉知碧山月，期子待吹笙。
杨季常约至山中既而不果因以诗寄三首 其二,元末明初,高明,天寒木叶下，短景凄其清。幽居有所思，振衣临《黄庭》。仰观冥鸿飞，竟与浮云迎。怅望不可见，空山暮雨生。
杨季常约至山中既而不果因以诗寄三首 其三,元末明初,高明,秋菊有余色，可以慰幽情。岂无一樽酒，泛此黄金英。美人久不来，岁晏霜露零。坐感芳草歇，佳期怅未能。
题兰,元末明初,高明,美人在空谷，娟娟抱幽芳。长林自荆棘，安能敝馨芗。借君水苍玉，与我纫佩纕。愿结善人交，岁晚无相忘。
王节妇诗,元末明初,高明,清清慈溪水，蘋藻被涯涘。昔年修妇职，采撷荐明祀。殷勤执豆笾，斋肃事君子。一朝双鸳鸯，别离隔生死。死者无还期，生者当同归。奈何姑嫜老，重以膝下儿。升堂奉甘脆，篝灯训书诗。庶以未亡人，慰彼泉下思。溪水彼可竭，妾身不改节。溪水有停污，妾心但明洁。荧荧瑶台镜，玄发今已雪。孤鸾虽不舞，寒影自澄澈。溪水常流东，余波总相从。结发为夫妇，永别何由逢！青山有玄寂，百岁须当同。愿言合欢树，化作垄上松。茑萝更缠绵，相依无终穷。
西湖葛岭玛瑙寺僧芳洲有古琴二一名石上枯一名蕤宾铁为赋诗二首 其一,元末明初,高明,葛仙岭上瞿昙宫，老僧雪眉覆双瞳。奇琴久蓄款识古，云是零陵水边石上之枯桐。忆昔蛟龙宅其涘，霹雳斩龙树亦死。道人作琴傍水弹，几夜湘江泣帝子。迩来居我玛瑙坡，声价压倒伽陀罗。嵇心羊体妙相得，有耳不听西湖歌。松窗茶屋梦初醒，别鹤凄凄怨烟岭。隔水逋仙夜不眠，听尽梅花山月影。
西湖葛岭玛瑙寺僧芳洲有古琴二一名石上枯一名蕤宾铁为赋诗二首 其二,元末明初,高明,师琴名以蕤宾铁，岂是七丝专一律。古来声律商与宫，一百四十四调终于一。又闻古铁能解音，何况圣人所作之雅琴。琵琶才闻铁自跃，万物岂不通琴心。忆昔重华为民鼓，拂拂薰风吹下土。九官佩玉和铿锵，凤凰来仪百兽舞。无情相感若有情，蜀山欲破铜先鸣。从今却笑陶渊明，胡为不取弦中声。禅关万竹净尘垢，月出西湖照窗牖。此时请师为鼓一再行，试听还有铁声否？
题画,元末明初,高明,秋山积雨清浮埃，晓日照耀金银开。草堂阴深冷竹树，石梁滑澾攲莓苔。千峰苍翠净如拭，白云不放枫叶赤。何人艇子出清江，水落山高如赤壁。昨夜天寒霜露零，山人不归猿鹤惊。孤松三径依旧在，僮仆正迟陶渊明。
题画龙,元末明初,高明,何人咒缩昆明水，一夜溪边红叶起。银河捲上洞庭峰，橘树寒烟秋色里。恍如陵阳窦子明，又疑句曲茅初成。淋漓元气无青冥，马发摇动天瓢倾。乾坤万里苏旱暍，草木无言生意悦。归来高卧碧潭云，独抱神珠弄明月。
题画虎,元末明初,高明,秦宫紫玉忽变神，似来浔阳访石人。黄公赤刀制不得，吼怒惊倒裴将军。固知两胁横乙骨，莫令双耳多生缺。黄芦风紧杀气寒，啸声撼动秋山月。山空月冷不可留，人间苛政皆尔俦。踟蹰亦欲渡河去，刘昆宋均今有否？
题萧翼赚兰亭图,元末明初,高明,客舟夜渡中泠水，空山不见羲之鬼。骊珠飞去龙亦惊，月落空梁僧独起。银钩茧纸归长安，蓬莱宫里人争看。一朝风雨暗园寝，玉柙搥碎昭陵寒。龙眠画手元晖笔，当时曾笑萧郎失。至今二子亦何在，久与兰亭共芜没。人生万事空浮沤，走舸复壁皆堪羞。不如煮茗卧禅榻，笑看门外长江流。
白纻篇送顾仲明,元末明初,高明,吴中二八深闺女，生来不学唱《金缕》。纤纤素手青灯前，织得寒机成白纻。裁缝熨贴为君衣，春天衣著生光辉。明珠为珰璧为佩，同此素色无相违。一朝送君江上别，岁晚关河积风雪。生知白纻不胜寒，但喜君身常皎洁。君不见东邻少妇织锦工，织作步障围春风。春风一去花草歇，金谷寒蛩怨秋月。何如洁白长相守，尊中有酒为君寿。人生温饱不足多，莫羡东家著绮罗。
采莲曲送越中吴本中,元末明初,高明,越江芙蓉开若云，越中儿女红襦新。年年采莲江浦口，扁舟遥唱江南春。凝情倚棹送行客，折得芙蓉赠行色。南风吹作满袖香，令人别后长相忆。君心如花不污泥，亭亭洁立当清漪。花容不逐秋风老，知君交态无荣衰。人生百年几回别，莫惜芳菲为君折。芙蓉落尽秋江空，千里相思共明月。
次韵酬高应文,元末明初,高明,曾向天涯钓六鳌，引帆风紧隔银涛。江山有恨英雄老，天地无情雨露高。七国游谈厌犀首，十年奔走叹狐毛。争如蓑笠秋江上，自鲙鲈鱼买浊醪。
吴中会宋行之库使时贡金北土,元末明初,高明,楼船晓泊苏台下，官舍梅花暖欲开。千里关河同客思，一川风雨送离杯。黄金压马日边去，绿树迎人天际来。后夜思君望天北，使星应合近三台。
同月彦明省郎,元末明初,高明,摇落关河万木空，征途日暮感飘蓬。天寒为客吴江上，夜雨读书山寺中。伯乐何时过冀北，扬雄谩自赋河东。黄尘冉冉貂裘老，殊愧南邻桑苧翁。
送朱子昭赴都,元末明初,高明,西陵潮落船初发，念子辞家去觅官。直欲持书上光范，不妨卖药过邯郸。黄河雪消水乱走，紫禁花浓春尚寒。如此江山足行乐，莫将尘土污儒冠。
寄屠彦德并简倪元镇二首 其二,元末明初,高明,故人今作祇陁客，想见天寒尚倚楼。江海暮云多旧友，关河夜雨有孤舟。桓荣学业仍稽古，李广才名未得侯。何似云林倪处士，焚香清坐澹忘忧。
送苏伯修参政之京兆尹任三首 其一,元末明初,高明,日月垂光照海滨，东南声教属儒臣。九天雨露金瓯重，万里山河玉烛新。田野年丰多贡赋，江湖秋静息风尘。此行宣室须前席，剩有嘉谟为上陈。
送苏伯修参政之京兆尹任三首 其二,元末明初,高明,上苑东风珂佩鸣，宫莺初啭隔花声。天清北口烟尘净，云去西山雨雪晴。畿甸居民瞻奉使，衣冠国子拜先生。汉家张赵何须数，待看皋夔致太平。
送苏伯修参政之京兆尹任三首 其三,元末明初,高明,天上神仙白玉京，烟花缭绕凤凰城。端门日上红云动，太液春寒绿水生。封事晓当香案奏，奎星夜接泰阶明。更看鼎鼐功成后，绿野堂深遂素情。
积雨书怀,元末明初,高明,晓来深院生寒思，五月江城尚裌衣。新水池塘鱼暗长，湿云楼阁燕低飞。飘零王粲辞家久，牢落潘郎感发稀。却笑炎威都洗尽，夜凉疏雨乱萤微。
送徐方舟之岳阳,元末明初,高明,布帆高挂发吴歌，巴陵到时秋思多。凉风渐落君山木，明月正满洞庭波。丈夫壮游有如此，人生清事能几何？想见题诗搜景物，夜深风雨泣湘娥。
丁酉二月二日访仲仁仲远仲刚贤昆季别后赋诗以谢,元末明初,高明,隐君家在越江边，烟雨江村绕舜田。玉树郎君宜采服，紫荆兄弟正青年。山云晓闇读书屋，湖水春明载酒船。何日重来伏龙下，参同契里问神仙。
子素先生客夏盖湖上欲往见而未能因赋诗用简仲远征君同发一笑,元末明初,高明,夏盖山前湖水平，杨梅欲熟雨冥冥。吴门乱后逢梅福，辽海来时识管宁。野雾连村迷豹隐，江风吹浪送鱼腥。伯阳旧有参同契，好共云孙讲《易经》。
寄月彦明省郎二首 其一,元末明初,高明,十五明星近紫宫，熏炉香里佩玲珑。省郎趋幕皆时彦，元帅临边暂总戎。黄阁风云盖盛世，苍生霖雨望群公。当年礼乐三千字，今日须看及物功。
寄月彦明省郎二首 其二,元末明初,高明,处士祠边梅已放，遥知载酒到岩阿。西山烟霭连朝好，南省官曹暇日多。词客锦笺题水调，佳人翠袖拂云和。马蹄归踏黄昏月，一路清香送玉珂。
开元人物图,元末明初,高明,忆昔开元有道时，官僚济济盛威仪。楼通华萼诸王过，仗入芙蓉百辟随。回首渔阳急鼙鼓，伤心剑阁驻旌旗。曲江废苑重归日，旧日宫奴鬓亦丝。
过达天山别驾所居,元末明初,高明,暨阳别驾真清官，弹琴诵书民自安。幽居恰近范蠡宅，官舍政俯西施滩。水声入林竹根冷，山云落几香炉寒。有客打门求妙墨，家僮莫放砚池乾。
送张从善,元末明初,高明,四海张公子，才华重缙绅。早从枢府辟，已践属车尘。通籍联清禁，严更列近臣。周庐金帐晓，岩室玉墀春。马湩挏官酒，熊胹少府珍。青冥多雨露，黄道焕星辰。往事疑皆梦，浮名笑此身。冯唐虽磊落，颜驷竟逡巡。岁月黄尘老，关河白发新。还家见江总，举事识陈遵。春水桃花鳜，西风笠泽莼。扁舟五湖客，阳羡一归人。我惜交游晚，相期意气真。冥鸿何杳杳，斥鴳自踆踆。斜日横江路，寒云隔水滨。何时谋一壑，卜筑愿相亲。
石门山,元末明初,高明,舣舟悬砭入苍扉，满地秋云冷湿衣。万古石门扃不合，半空瀑布雪常飞。猿收松子和烟落，鹤伴琴童带月归。独有谢公诗句好，至今山色纪余辉。
题柯敬仲竹石,元末明初,高明,珊瑚树倚碧琅玕，曾入西清画里看。今日五云仙阁远，梦回烟雨楚江寒。
喜晴,元末明初,高明,刺桐花开山雨晴，绿树上有黄鹂鸣。杖藜出门看山色，恰见小池新水生。
题青山白云图,元末明初,高明,昨夜山中宿雨晴，白云绿树最分明。茅堂早起无他事，去看溪南新水生。
道傍古坟,元末明初,吴克恭,孤坟两松树，风起秋阴暮。日出沙草黄，野烟白于雾。斯人盖棺定，长夜无由寤。浮生竟何为，陡觉伤驰骛。二气积惨悽，山川莽回互。何不学神仙，翰飞饮朝露。悲哉茂陵骨，曾为学仙误。
题白云窗,元末明初,吴克恭,白云本无心，乃生窗牖间。崇朝寄所托，日晏澹忘还。并秀绿萝雨，余润紫芝田。悠悠将无同，翳翳还自然。欲得此中趣，惟观天际山。独想陶弘景，令人心意闲。
云楼为至上人赋,元末明初,吴克恭,至公好楼居，揭以倚云名。云虚不可倚，直欲观峥嵘。歘尔山中起，油然石上生。湿衣沾弱絮，过角弄轻英。最觉凌霄迥，还看映日明。逶迤成故事，凭藉足高情。怀哉虞太史，题诗为刻楹。
见山亭为洞神宫主江济川赋,元末明初,吴克恭,本是江总宅，晚为老氏宫。轩豁此亭子，乐哉同姓翁。盘礴青溪上，睥睨白门东。云林肃仙气，道德扬清风。见山便自好，何必居山中。悠然今古意，此事将无同。
早行,元末明初,吴克恭,溽云敛徂暑，阴火鍊金精。瞻彼河汉白，林园风亦清。肃肃郊雁翔，嘒嘒山蜩鸣。吹笳者谁子，三五柳边城。城门一何高，岐路百从衡。谅无杨朱泣，悠然白首情。
谷口歌采荣,元末明初,吴克恭,谷口歌采荣，松间吹玉笙。如无此时兴，何处有高情。唐虞让天下，巢许擅其名。哀哉和氏璞，献者楚王城。
草生可揽结,元末明初,吴克恭,草生可揽结，衣敝香不灭。风吹古别离，换我青青发。去年往燕赵，今年来吴越。各自有情人，鸾膏化为血。
东城行,元末明初,吴克恭,东城俯春流，余昔钓游地。忆尝拈落蕊，相偎倚桃树。叶底避游丝，丛深纳飞絮。同时四五辈，被服俱美丽。千金各自携，日暮恣游戏。但道长如此，焉知老将至。昨日寻旧游，光景徒自媚。日肆江海踪，漂零复谁记。非无桃与李，寂寞千万亿。
策马出郭门,元末明初,吴克恭,策马出郭门，杖剑歌载驰。河水北洋洋，太行东巍巍。风吹白日暝，死者横路岐。传闻多杀伤，瑟怆神魂飞。心御丈夫诺，手握千金资。直前且不顾，讵以祸福移。人生贵同类，所独哀流离。迫此苦寒节，悠悠仆夫饥。下马知马劳，上马忧马迟。虽不通马语，情事谅庶几。落日古战场，往往令人悲。岂意霄壤间，我行今践斯。
寄陈众仲供奉,元末明初,吴克恭,骑马都下归，放船湖中赏。恩沾翰林制，乐奏凤池响。十年雨露间，一日青冥上。虞陈本同姓，词源浩沆漭。他山翠琰刻，别殿黄金榜。诸公诵合作，观者必抵掌。昨闻已超然，近见益高爽。宜乎盛名下，传写日以广。汉史奏德星，君家太丘长。余音抚庙瑟，致礼张贤网。吾衰竟五十，所去辄寻丈。云瀑代春弦，女萝为夕幌。誓挂牛角书，妻子鹿门往。薄忝君子交，幽期起遐想。
客广陵答天锡见贻韵,元末明初,吴克恭,汎舟春风生，江光飏云藻。人生杜牧游，柳色淮南道。幸欣韶芳媚，孰云春事杪。远思极绵绵，无缘是芳草。
短衣,元末明初,吴克恭,短衣荷长镵，晨起斸黄独。归来读道书，日晏饥我腹。羽人丹砂床，遥知在涧谷。松膏滴云腴，山房酒应熟。
友人仕掾曹为上官所迫从赋此送归,元末明初,吴克恭,采兰复采兰，绿叶何参差。馨香满怀袖，持以遗所思。恩情中道绝，此心当告谁。愿结青林佩，悠哉白云期。石间揽三秀，学道倘因之。
鹤皋辞赠张鍊师,元末明初,吴克恭,吹笙王子晋，鍊鼎茅初成。清秋金穴游，白羽云中行。五烟随露掌，太霞乘火精。高歌落渺茫，逸气凌紫清。时饮玉池水，朝餐珠树英。追随神雀舞，低昂威凤鸣。如何九皋上，托子以修名。
君子亭,元末明初,吴克恭,二月姑苏城，繁花压城楼。车骑相娱乐，鼓吹间歌讴。玉山轩中意，绿竹美且修。澹然君子交，戛击应鸣球。风回雨光乱，日薄云气浮。顿令尘缘息，竟与野性投。当今顾辟疆，伊人王子猷。抚膺谅云合，散帙保迟留。伐竿损渔性，接筒悲下流。仰止清净观，俯惭筋骨秋。卑哉涧间雀，暮色隐啾啾。
题良常居士山居,元末明初,吴克恭,良常标名山，句曲主仙洞。茅君倚翠麓，白云满高栋。上有岩栖士，山入与云共。芝草鸟为耘，桃红鹿衔送。茅君老兄弟，夙昔勤远梦。子独擅为邻，幽深补其空。风瓢悬雅乐，灵朮分仙供。息我山木阴，怀人玉箫弄。暂时苦劳事，非必能抱瓮。洗药爱源泉，掇英比朝饔。归静其抱一，知尚亦殊众。鹤驭来何方，寻君引余鞚。
秘书行送达秘监,元末明初,吴克恭,天下学士聚鸿都，老氏藏室仙为徒。汉有石渠更天禄，贞观人才颜与虞。故事星躔木天壮，东壁神光如宝珠。阁前芝草列五色，庆云湛露垂金铺。三皇五帝在时事，蓬莱道家之所无。近者委蛇行秘书，蜀人邵庵目力枯。迄今一代论制作，先生合上明光趋。二十龙头还最贵，三十豸冠名不孤。扬历中外复多载，使预朝政恐所须。窃当留中赞帝谟，奏列学者陈区区。送酒况承光禄寺，进食何止步兵厨。还思昼夜延青琐，莫问君王乞鉴湖。
送牛彦伊湖南宪副,元末明初,吴克恭,数岁情亲托邻里，饮酒自放宁拘礼。城中故旧四五人，与子不识何为喜。前者较艺列春官，今者荐名登御史。蒹葭苍苍白露盈，凤凰飘飘赤霄起。衡山诸峰云气高，上有朱鸟飞嗷嗷。洞庭扬波潇湘接，送子百丈江中艘。芙蓉此时开满郊，绣衣握节巡江皋。荆潭倡和得从事，长沙幕府待俊髦。岂无他人我独劳，自古陈力还吾曹。
送曹德昭入掾中台,元末明初,吴克恭,孟秋高飙荡焱热，太白当头映佳月。天地始肃禾乃登，长歌送君思激烈。青骢马肥青刍秣，公子为郎亦材杰。台端象贤重耳目，天边北斗司喉舌。大夫抗礼丞相前，掾曹执法俱才贤。栖乌在庭柏树古，元气旁礴云苍然。鲁公葛藟方绵绵，金钟玉磬两在县。快哉此行视京秩，清庙之瑟朱丝弦。故人沦落江海边，为君一诵《秋水》篇，请君直上穷河源。
寄曹德昭台郎,元末明初,吴克恭,昔子驱车往河甸，河水迢迢不相见。侍御骢马昔扬镳，郎君今年复为掾。乍冬苦寒不可当，子乃衰绖请太常。礼官封谥有褒恤，赐碑撰刻皆文章。名驹翩翩日千里，自是骅骝与騄駬。范滂揽辔望澄清，爱尔传家尤更美。我宗门户真凄凉，四十五十年相将。数奇命薄多轗轲，但恐失所缠风霜。冯唐已老何由起，鬷蔑不言几失子。雄飞雌伏何足论，目断秋江送双鲤。
二月十九日登大茅峰夜宿元符宗坛因呈集虚真人并闲远潘尊师,元末明初,吴克恭,大茅峰栖云绝顶，祠官石坛秋日冷。杖藜萧条一老翁，仲冬焚香谒司命。日间流水俯潺湲，妙意所得何能言。昔闻兹山直通蜀，避世何必求桃源。清晨跻攀历深窈，下视诸宫楼观小。乱叶打头风倒吹，是日苦寒绝飞鸟。三君弟子老奉祠，清净寡欲真吾师。清酒绿液半凝脂，慰我远来还渴饥。闲远先生更奇古，壁间示我虞翁诗。诗中爱道李太白，结巢云松复此客。九江秀色虽可餐，高隐何如炼精魄。吾闻兹山到处有神仙，杨许遗书傥可传。泥丸绛官朝内景，玉经玄文味至言，如此亦足昌吾年。
送龙翔俊用章住吴白马寺,元末明初,吴克恭,白马吴中寺，袈裟建业船。黄花季秋月，锦树大江烟。洗钵胡僧饭，驮经汉帝年。何时虎丘石，共论永明禅。
送乡人钱明之赴闽阃掾,元末明初,吴克恭,仗节开闽阃，分曹傍省闱。用人那有外，观海更无涯。白露收柑子，南风食荔枝。未须频会面，多寄府中诗。
送卓御史移西台,元末明初,吴克恭,汉节楚江东，堂堂御史公。秦山指太白，胡马骤青骢。光映长安月，凉生建业风。冥鸿有高羽，多在柏台中。
送汤生茂才归宛陵,元末明初,吴克恭,春舟度鹤觜，晨鼓发龙湾。软语劳相接，幽期任独还。风清建业渚，云白敬亭山。自有府公荐，惭无游子颜。
春夏承湖南佥宪兀颜子中问讯敬用酬上,元末明初,吴克恭,有客湖南去，闻公宪节新。坐沾梅子雨，忆别柳条春。衡岳瞻朱鸟，湘江咏绿蘋。升车访遗逸，问俗愿清淳。
寄柯博士,元末明初,吴克恭,柯侯五云吏，自号丹丘生。先皇御宸极，高阁咏文明。羽盖桥山集，彩舟江上行。苏州韦刺史，那独擅才名。
三月十日与萨天锡录事游京口城南小寺忽虞伯生秘监寄萨诗用韵呈席上,元末明初,吴克恭,不见秘书久，忆公清且闲。看诗野殿侧，把酒春林间。因送碧鹅使，相过黄鹤山。遥怜西阁侍，文采映珊珊。
寄萨天锡时居福建宪幕,元末明初,吴克恭,春日江南郡，怀人杜若生。乌啼建业树，客在福州城。桂酒银壶重，华裾玉佩清。题诗幕中罢，应得动高情。
寄题剪韭亭,元末明初,吴克恭,园有幽亭趣，题之剪韭名。老夫无长物，上客总高情。脆碧含风断，轻黄带雨烹。相过乳饼白，还爱酒壶清。
湖光山色楼,元末明初,吴克恭,智仁予所乐，平湖仍对山。神交鱼鸟外，兴移蒲柳间。闲云捲幔入，落日棹歌还。望海蹑星影，秋槎来碧湾。
送沙子中经历建宁,元末明初,吴克恭,武夷苍苍春日黄，山行兜子陟炎荒。故人右榜多通显，清庙遗音独渺茫。官堠绿林穿荔子，人家饷客食槟榔。兼之此地多书籍，公退牙签日几行。
送友生,元末明初,吴克恭,春风颠狂复细微，吹波荡桨动人衣。野桃叶小流莺至，官柳条长江鲚肥。稍别未嫌频作恶，相逢自识固应稀。腐儒窃禄真何补，望望沧洲白石矶。
城边柳条,元末明初,吴克恭,城边柳条春意动，近者力至复低垂。须令傍水留披拂，不独撩人管别离。过月即看邻绮树，卜巢还许借黄鹂。荒州物色犹如此，若在御沟应更奇。
阳羡茶,元末明初,吴克恭,南岳高僧开道场，阳羡贡茶传四方。蛇衔事载《风土记》，客寄手题春雨香。故人惠泉龙虎蹙，吾兄紫笋鸿雁行。安得茅斋傍青壁，松风石鼎夜联床。
简陈汉卿郎官,元末明初,吴克恭,荒土城边草树邻，荷君诗语数相亲。交游岂谓寻常辈，耆旧都无四五人。才比阮生谁放旷，赋传庾信最清新。愁深江燕衔泥急，偶污床书不忍嗔。
过义兴周将军庙,元末明初,吴克恭,阳羡溪边孝侯朝，陆机文字右军书。借从名士传家后，谁谓将军亡国余。蛟虎于今正狼藉，凤麟不见谩欷歔。阴阴栋宇多松桧，儗欲临流卜隐居。
怀杭州李二尹,元末明初,吴克恭,兰省故人何寂寞，柴门今雨独徘徊。老夫老向愁边去，春日春从病里来。王粲空传邺下咏，山公不复习池回。箧中书疏愁俱积，忽到思君一屡开。
问郭君锡病,元末明初,吴克恭,向宿丹阳旧草堂，映人嘉树忆相将。阶前蕙叶几多碧，江上柳条无数长。不儗得书成卧病，遥知裹药自闻香。来时许我青松障，莫遣云山堕渺茫。
送达天山应奉北上,元末明初,吴克恭,国中太史浙河游，碧树风生紫绮裘。蜀郡奉祠杨子老，汉廷召对贾生优。金盘芍药还相咏，翠笼樱桃亦易求。幸得草堂同晚饭，少陪高论借迟留。
怀陈汉卿从事,元末明初,吴克恭,两江故人踪迹疏，汾水牛郎能遗书。青镜时时伤往事，素丝日日看新梳。帘穿迸树攒云气，扇接飞花下雨余。尔亦官居古道院，一春情思竟何如？
薛常州端午雅制,元末明初,吴克恭,端午宫词进閤门，侍臣应得忝芳樽。御罗画扇金花细，瓮茧朱丝玉臂温。太子题诗成故事，前朝报国荷残恩。更求医士三年艾，携向壶冰炷月魂。
送陈众仲,元末明初,吴克恭,西阁梧桐安凤巢，羽仪五色异凡毛。往时学省文名重，今代词林王气高。春到御沟生绿水，地连宫柳间红桃。老去相如少词赋，颂声转拟属王褒。
赋少尹乃元臣为东平郡王之诸孙求诗,元末明初,吴克恭,圣历开文运，王章定武功。大人推部落，开府冠山东。日月旂常异，河山带砺同。诸孙传赤舄，小雅播彤弓。一命起居注，载趋长乐宫。掖庭官济济，淮浙赋中中。窃忌征求急，方来福禄崇。翱翔鸾凤日，逆顺马牛风。帝力生成大，人心灌溉公。共图歌政理，多稼答年丰。
横塘曲,元末明初,吴克恭,妾家住横塘，绿水映垂杨。五月南风起，荷花似藕香。
唐宫咏,元末明初,吴克恭,斗草赌珠襦，穿花提玉壶。东头老供奉，好似执金吾。
蝶,元末明初,吴克恭,失意穿罗袖，缘情恋绣床。妒遗衣上粉，狂觅酒边香。
莲叶何田田,元末明初,吴克恭,莲叶何田田，田田生绿波。明朝大如盖，风吹将奈何！
草生磐石上二首 其一,元末明初,吴克恭,草生磐石上，根深石不露。水流磐石间，风吹下山去。
草生磐石上二首 其二,元末明初,吴克恭,草生磐石上，似许行人坐。水流磐石间，不许行人过。
春日,元末明初,吴克恭,映日含风白苧衣，香飘晴雪弄春晖。故人骑马不相识，蛱蝶自来衣上飞。
偶成,元末明初,吴克恭,船落黄泥与白沙，春光都在棠梨花。蜜蜂相喧作何语，日晚松阴报午衙。
陶巨川归养,元末明初,吴克恭,雁过秋霜落满衣，数声相近白云飞。寄书莫送浔阳鲊，采石江头鱼最肥。
寄石民瞻,元末明初,吴克恭,涧泉堂上白须翁，苦忆云山杖屦同。秋到黄花无几日，人生只合酒杯中。
题元晖山水,元末明初,吴克恭,江上江云漠漠寒，有时带雨过层峦。只愁海岳庵前路，水没黄沙鸭觜滩。
古诗五首 其一,元末明初,周棐,应龙果何物？变化在斯须。嘘气云雾蒸，下雨泽九区。差差喉下鳞，婴之能杀躯。那因情欲牵，豢畜同渊鱼。
古诗五首 其三,元末明初,周棐,团团青铜镜，昔从轩辕铸。面涵孤月光，背隐双龙跗。美貌欣自修，丑容羞见妒。人心自亲疏，镜明只如故。
古诗五首 其四,元末明初,周棐,猗兰生中谷，不采恒自香。园丁亦何知，掇置近中堂。朝培根愈萎，暮沃叶已黄。将养虽以时，物性终见伤。
古诗五首 其五,元末明初,周棐,萧萧水中蒲，琐琐蒲上禽。托身自得所，不忘罾罥侵。天风断枯条，卵破巢亦沈。兹焉复何尤，慎之在初心。
怀古,元末明初,周棐,我爱陶渊明，所居惟种柳。与世实寡谐，委怀在杯酒。不有千古心，谁识千载后。意欲从之游，斯人复何有。
述怀,元末明初,周棐,平生远尘事，畏触忧患端。矧兹值多故，而敢怀自安。寄身涂旅中，戚戚苦饥寒。为生耻无庸，缉遗守微官。虽云匪多秩，所职期可观。顾非周员器，轨事仍独难。蹇予亦何为？俯仰徒长叹！
至正辛丑秋七月十有三日憩龙渊景德禅院分韵得闲字,元末明初,周棐,终岁局城府，长有戚戚颜。晨登郭西寺，逍遥任疏顽。林堂含余清，爽垲非人间。况兹群彦集，秩秩文翰班。善谑等高咏，嘉言振幽孱。岂无觞酌欢，茗煎亦未悭。喧卑受物旷，志遹忘世患。耽留阳景驰，飞羽当树还。赏心颇逡巡，纷虑仍粗关。谐此尘外踪，再期永日闲。
修禊日偕曹广文七人游南湖赋得裴休旧业休字公美舍宅为寺今真如寺是也,元末明初,周棐,幽赏殊未穷，扬舲济南湖。载瞻裴公宇，萧条乃禅居。缅思太和年，秩班百寮初。晚怀超俗缘，息心究空虚。岁月既云迈，世事亦已徂。峨峨清辉堂，遗构委榛芜。斯人不可为，慨伤独在余。
三月望日偕曹广文游南园得多字,元末明初,周棐,暮春适休暇，步游散烦疴。复兹名园赏，为乐讵云多。依丛爱繁绿，缘冶弄轻波。景幽兴弥臻，虑澹神始和。谁思遽旋归，夕曛在城阿。永谐尘外踪，明晨复来过。
夏夜宿流虹寺有感,元末明初,周棐,驰骛竟朝暮，似缘饥冻迫。如何百年间，区区为形役。世途寡相知，腼颜徒自饰。所获既非宝，所丧良可惜。生理固草草，进退量我力。岂乏希世荣，前车已当阨。流光急奔马，素业纷断织。圣道卒未闻，怛焉增内惕。
感兴,元末明初,周棐,萧萧五花马，矫矫七尺身。饮马恒以时，剪刷谓有神。轻泥障文锦，新鞍鞁雕银。所期越千里，不辞厮养勤。过都未及试，一蹶不再伸。吁嗟世之人，求名不求真。
雨夜感怀二首 其一,元末明初,周棐,卧闻窗间雨，萧飒夜将深。转望壁上灯，依微照孤衾。抚兹凄绝候，感此迟暮心。平明视青镜，白发满华簪。
秋夜不寐三首 其一,元末明初,周棐,高馆夜无寐，孤衾转萧爽。惊风振庭柯，落叶走阶响。沈忧静中起，离怀益难广。寂寞谁晤言，残灯耿虚幌。
秋夜不寐三首 其二,元末明初,周棐,濩落颇已久，衰迟亦何甚。因念平生怀，悲悽不能寝。薄帷照明月，中宵益凄凛。展转殊未休，疏钟度高枕。
秋夜不寐三首 其三,元末明初,周棐,昨日又今日，今朝又明朝。蹉跎竟何为，坐令颜鬓凋。代耕既非望，闲居亦无聊。孤怀共谁写，仰屋奏七谣。
访鲍仲孚先生隐居,元末明初,周棐,溪上斋居好，幽偏事不侵。桑麻存晚计，图史乐初心。岸帻幽窗晓，移床绿树阴。卜邻何代老，从此数相寻。
次石监征韵,元末明初,周棐,忆子临东海，征帆几日回。鼍鸣津鼓合，蜃起石楼开。官酒应深酌，春衣或未裁。题诗纪游历，时寄到蓬莱。
次陈彦博编修雨中见怀,元末明初,周棐,泽国仍多雨，溪流没两涯。墟烟迷小市，泥草乱空阶。蕴藉诗中意，苍茫病里怀。明朝晴色好，对话两情谐。
送崇德州夏同知,元末明初,周棐,慷慨持征节，雄谈息战尘。有生皆帝力，无地不王臣。为国丹心在，论功白发新。他年忠义传，端合继前人。
送人归楚,元末明初,周棐,楚甸荒凉旧镇微，春来渐觉思依依。故乡兵后今谁在？游子江南恨独归。长路关心闻过雁，孤城回首见斜晖。家人十载伤离别，芳草闲堂静掩扉。
寄沂阳刘廷镇员外,元末明初,周棐,故人相与最从容，尚忆论诗向夜中。白首无家十年别，青山何处一樽同。梦回孤馆灯前雨，目断西风塞外鸿。谁识离怀愁绝处，野庭依旧穆陵东。
吴中,元末明初,周棐,两岸春云暗柳条，满篷风雨过枫桥。空怜越绝溪山好，且听《吴趋》巷陌遥。官舍晚凉飞燕子，水乡人静卖鱼苗。谁家白皙佳公子，剩把黄金买阿娇。
寄子高都事,元末明初,周棐,昔年相与最多情，尚忆联镳度锦城。御水满沟看洗马，宫墙隔树听流莺。别来故旧今谁在？老去艰虞只自惊。山色湖光总无赖，不堪幽独转愁生。
登崇德城有感,元末明初,周棐,溪上孤城百雉余，城门犹自护储胥。霸陵空宿将军骑，范叔应随使者车。鸡犬萧条兵过后，渔樵散漫市休初。老年触事多成感，闲向芭蕉叶上书。
寄舍弟鼎,元末明初,周棐,生计依人转寂寥，别来心事向谁消。镜中华发随年改，溪上青山入梦遥。对酒便思归白社，将书不敢寄洪乔。越情吴思浑无赖，独倚江楼送暮潮。
临平道中寄京师诸友,元末明初,周棐,云外群山绾翠螺，马蹄长是客中过。关河树色秋光近，驿路蝉声晚更多。千古心期空皓首，百年人事等沧波。自惭薄劣频趋走，几度因风想玉珂。
春日雨中漫成次顾玉山韵兼简石监征,元末明初,周棐,十日春泥懒入城，满湖风雨未开晴。草堂欲补宁忘破，沙鸟频来莫漫惊。桥外柳条随意绿，坐间苔色傍人生。缘知花事浑能几，好买芳樽对客倾。
寄刘孝章经历,元末明初,周棐,意气倾人记昔年，东风飞盖日翩翩。花明古戍春停骑，月上清江夜放船。老去交游谁更健？乱来踪迹总堪怜。山光水色浑无赖，却数冥鸿野外天。
次韵送陈寿夫之湖州,元末明初,周棐,识君虽早送君迟，却愧相看在乱离。十口一家无别业，此身何日是闲时。青山满路春船酒，白月空江客枕诗。我有好怀谁得共，鸥波千顷雨丝丝。
寄吴兴张别驾,元末明初,周棐,鸳鸯飞去潦波平，曾听骊歌忆送行。南浦移舟官树绿，西亭酌酒晚风晴。异乡春近多新梦，远使书回足旧情。欲识怀君无限意，满城芳树乱啼莺。
次韵顾玉山见寄,元末明初,周棐,白水青山杳眇边，每怀高节自茫然。不从猿鸟疏名姓，虚托鳞鸿问岁年。灯外檐花清夜雨，江头云树暮春天。须知无限沧洲意，渺渺东风一旆悬。
渡钱塘江,元末明初,周棐,日出长江烟雾开，越山吴树抱江回。霸图踪迹空今古，天堑东南有劫灰。山郭雨昏云似墨，海门潮急浪如雷。舟师省柁须看客，不数瞿塘滟滪堆。
送南台察掾张志学赴都,元末明初,周棐,蓬莱宫阙五云间，天上群仙集佩环。珥笔每同花下散，玉珂时听月中还。清秋幕府芙蓉静，白日门屏獬豸闲。浩荡天风吹鹤驭，春朝入觐紫宸班。
次韵顾玉山寄张子渊,元末明初,周棐,险宦何殊阚九渊，且将萧散事余年。风前白苧裁春服，花外青藜挂酒钱。圣世敢云轻绂冕，野人端合老林泉。养生况有封囊药，坐听流莺手自圆。
春日偕顾玉山汎舟平家湖访石仲德次韵,元末明初,周棐,湖上春光生绿波，湖头柳色似新鹅。已知出郭尘諠少，更喜临流乐事多。稳坐兰舟胜上马，新裁苧服不须罗。茅堂只隔东西瀼，随意相从载酒过。
琦元璞所藏赵子昂马图,元末明初,周棐,进驭归来日未西，落花芳草满春泥。也知枥上无凡马，牵过天闲不肯嘶。
双松图,元末明初,周棐,凿凿岷峨插彼苍，海波不动海天凉。双蛟化作神仙去，明月中宵剑影长。
苧村烟雨,元末明初,周棐,凫雁人家秋水多，澹烟疏雨暗渔蓑。分明记得南塘路，何处行舟《白苧》歌。
白云海歌次文学古韵,元末明初,瞿智,白云深，白云深，白云深护山之心。有时随龙去沧海，倏焉天宇团秋阴。英英不来入我牗，直上璇霄掩箕斗。或贯日色流玉虹，或漏雷声堕天狗。山人学禅草庵里，静看白云朝暮起。此心欲与云俱闲，又逐溪风过溪水。纷纷武士尚挥戈，格斗东南未决何。安得此云化霖雨洗兵甲，散为玉烛四海皆阳和。云兮云兮如擘絮，奈此东流复如注。山人祇在玉山中，长绕山人草庵住。
从军行二首 其一,元末明初,瞿智,年少去从军，妻儿生死分。弓开孤月影，剑动七星文。解识风云气，能穿虎豹群。不将身许国，何以树功勋。
从军行二首 其二,元末明初,瞿智,破敌三营外，城头日欲低。举烽连碛远，战气接云齐。旌帜惊乌起，铙箫杂马嘶。祇愁千里月，少妇正悲啼。
次韵吕养浩,元末明初,瞿智,客子频烦尺素修，江云变态故生愁。山回绝磴参差树，花隐重城缥缈楼。雨里未须秦望屐，雪余拟汎越溪舟。蒙郎古道多归思，桃叶春情隔渡头。
十一月廿四日绍兴作,元末明初,瞿智,秦望山头云气生，越王城下湖水平。梅花欲放不尽放，雨色待晴还未晴。铜驼金谷非故里，青衫白发徒虚名。可怜百年已过半，空嗟万古难为情。
卢彦志自台州候官至维扬,元末明初,瞿智,台州候吏扬州去，驿马回途一月期。官寺偶分银烛坐，客楼每怪玉杯迟。山中桃树仙人洞，天下琼花后土祠。卢彦此游元不浪，锦囊收得数篇诗。
次韵监郡鲁公二首 其一,元末明初,瞿智,镜里湖光煖欲波，客情惆怅不能过。蓉花簇簇开岩岫，云片飞飞起鹳鹅。载酒小船轻若苇，穿城夹膝小如梭。每因公事归来晚，无奈重楼月色何！
次张句曲题杨铁崖新屋诗韵,元末明初,瞿智,亭子高临洗马河，亭前夜月动微波。倚阑天上箫声发，卷幔岩前树色多。未许韩家修五凤，欲从房相赋群鹅。连城芳草遥相忆，谁解玲珑醉后歌。
寄庄蒙泉,元末明初,瞿智,楼殿高低瞰海边，潮生静看月流川。秘函夜诵天仙下，香积晨斋绣佛前。碧盖团云阴寂寂，珠旒分雪溜涓涓。支郎绝爱山中景，吟得篇诗与世传。
寄张伯雨,元末明初,瞿智,服食年深玉雪臞，半簪华发不成梳。入山早弃人间事，闭屋独修河上书。丹火夜明鸡犬宅，剑光寒避斗牛墟。儗将一匹鹅溪绢，写作玄洲旧隐居。
碧梧翠竹堂,元末明初,瞿智,高堂背郭对青山，尽日褰帷景界宽。碧树欲随鸾影瘦，绿筠长伴鹤翎寒。水晶帘动云成片，环佩声闲雪作团。久负故人诗酒约，不嫌径去倚阑干。
次韵元章先生简奉讷斋判府相公一笑,元末明初,瞿智,倅车新赴云间幕，文采风流有誉髦。未许茝兰纫客佩，又承雨露染恩袍。浓薰酒渍红螺甲，清梦华生玉兔毫。退食郡斋无一事，诗成浑似柳仪曹。
小言问疾兼怀匡山人,元末明初,瞿智,东江漾漾春流浊，西郭深深辙迹疏。放浪久无狂贺老，风流独有病相如。门前看竹不题凤，溪上赏花多钓鱼。
五府驿代杨左丞留题,元末明初,张昱,西楼柳风吹晚香，石榴裙映黄金觞。纤歌不断白日速，微雨欲度行云凉。笑看席上赋鹦鹉，醉听门前嘶骕骦。早晚平吴王事毕，羽书飞捷入朝堂。
秋千曲,元末明初,杨维桢,齐云楼外红络索，是谁飞下云中仙？刚风吹起望不极，一对金莲倒插天。
六客诗 其一,元末明初,杨维桢,有客有客来洞庭，驾罔象兮骖奔鲸。千家含景双龙精，玲珑七窍罗天星。莫邪出匣铿有声，一鸣一止三千龄。
六客诗 其二,元末明初,杨维桢,有客有客来西域，龙高昂兮颈雌霓。腹如巴蚺凤非翼，口牙夜光集月魄。奇声劈山椎霹雳，道人因之写胸臆。
六客诗 其三,元末明初,杨维桢,有客有客来象山，渡青海，飞龙湾。陪道主，登玉坛；吐星宿，呈琅玕。出入爪甲冰雪寒。号鬼母，惊神肝，一声吹裂虎豹关。
六客诗 其四,元末明初,杨维桢,有客有客来文山，如金如铁坚非顽。文山颓，不可攀，留尔亦足消群奸。静以安，方以直；带苍玉，佩文石，文星灿然守玄默。
六客诗 其五,元末明初,杨维桢,有客有客来赤城，碧梧风裁光珑玲。音含太古文七星，直如赤丝清如冰。洗秋壑，鸣秋声，金舂玉应和以平。
六客诗 其六,元末明初,杨维桢,有客有客来滈池，皤然其腹蠢以痴。曾太古，春风知，至今面肉凝如脂。祖龙朽腐不足奇，和风自活千年枝。
佛顶菊,元末明初,杨维桢,莲社渊明手自栽，头颅终不惹尘埃。东篱若为摩挲看，西域亲曾受记来。妙色尽从枝上发，慧香直奔脑门开。明年九月重阳节，再托摩耶圣母胎。
王烈妇诗,元末明初,杨维桢,介马驮驮百里程，青枫一夜血诗成。祇应刘阮桃花水，不似巴陵汉水清。
改作,元末明初,杨维桢,天随地老妾随兵，天地无情妾有情。指血齧开云峤赤，苔痕化作雪江清。愿从湘瑟声中死，不逐胡笳拍里生。三月子规啼断血，秋风无泪写哀铭。
题刘阮山,元末明初,杨维桢,两婿原非薄倖郎，仙姬已识姓名香。问渠何事归来早，白首糟糠不下堂。
大暑宴朱氏玉井香赋诗,元末明初,杨维桢,朱公神仙人，冰雪照肺腑。祖帑阅羽化，祖书在册府。门掩一亩宫，虹梁跨风渚。乔木八九株，梧桐杂槐榉。中有玉井香，银云洒零雨。俗士不必来，佳朋来不拒。煮茶不无童，谋酒自有妇。核破玉刃霜，筒卷金茎露。方响歌洞仙，自题舞魔女。梧溪斥琴操，海岳订画谱。棹歌发复留，冰花凉欲语。焉知人间世，大火虐如虎。
赠僧一初,元末明初,杨维桢,一初阇黎诸法解，吹得道人双剑箫。大道不知宗北秀，看山直欲尽南条。
奉题朱泽民先生画山水图,元末明初,李祁,洞庭之南湘水东，青山奕奕蟠苍龙。云阳峰高七十一，欲与衡岳争为雄。我家近在云阳下，来往看山如看画。十年尘土走西风，每忆云阳动悲咤。吴中胜士朱隐君，笔精墨妙天下闻。画图画出湘江水，青山上有云阳云。云阳山高湘水绿，十年不见劳心目。只今看画似看山，万里归情寄鸿鹄。
归来轩,元末明初,李祁,忙处爱山看不当，归来结屋长相向。就中编作归来轩，田园正欠陶元亮。竹篱茅舍村数家，藜杖芒鞋时一访。红尘不比晋宋间，清风自是羲皇上。梦回枕簟书有声，客来午篆微烟障。绿阴入户如有约，白云出谷遥相望。邈知今日始有归，始信从前心是放。更容老子二十年，从教白发三千丈。
宜山谣 其一 椎髻舞,元末明初,谢应芳,椎髻舞，击铜鼓，浅蛮生蛮皆安堵。卖刀买锄犁，衔恩人鸟语。犷俗驯，恶俗去，岂弟君子吾父母。
宜山谣 其二 除虎窟,元末明初,谢应芳,除虎窟，虎皆散亡龙睡穴。湖南海北广东西，千里如今无白骨。无白骨，人何忧？每每旧屯田，年年稻花秋。我所思兮，龙江水流。
宜山谣 其三 枯桑,元末明初,谢应芳,枯桑枯桑，徒为我薪。煮石弗糜，曷以食人？廪发于官，我命乃续。谁其主之？伊人如玉。伊人如玉，孚及豚鱼。诏我妇子，偿粟勿渝。厥粟固偿，厥德靡忘。我怀伊人，于羹于墙。
宜山谣 其四 霹雳斧,元末明初,谢应芳,霹雳斧，行天诛，百灵奔走群丑除。磔枭獍，醢䝟貐，招徕角端舞驺虞。日月两山明，畏境成康衢。
宜山谣 其五 坎井蛙,元末明初,谢应芳,坎井蛙兮渤澥，偷生虾蚬门，怒腹气何在？长鱼跋浪欲吞舟，竟作任公雪花鲙。蛙乎幸偷生，有愧输芒蟹。前度放蛙人，今日恩如海。
宜山谣 其六 生子以尹名,元末明初,谢应芳,生子以尹名，有田须力耕。昔忧公租重，今喜公租轻。穷阎杼轴具，当路钧衡平。焦冥覆盆下，睹此白日明。
宜山谣 其七 鞍马劳,元末明初,谢应芳,鞍马劳，肉消髀，广西一去二千里。借箸筹边丞相喜。两年单骑八往还，青草黄茅瘴烟里。鞍马劳，有如彼，不负公，不掠美。一寸忠丹报天子。
寄王叔明二首 其一,元末明初,倪瓒,能诗何水部，爱石米南宫。允矣英才最，居然外祖风。钓丝烟雾外，船影画图中。他日千金积，陶朱术偶同。
寄王叔明二首 其二,元末明初,倪瓒,几梦山阴王右军，笔精墨妙最能文。每怜竹影摇秋月，更爱山居写白云。秘笈封题饶古趣，雅怀萧散逸人群。今年七夕闻多事，曝画翻书到夕曛。
绝句三首 其一,元末明初,倪瓒,松陵第四桥前水，风急犹须贮一瓢。敲火煮茶歌白苧，怒涛翻雪小停桡。
绝句三首 其二,元末明初,倪瓒,人家住近江城外，月色波光上下天。风景自佳时俗异，泊舟闲咏白云篇。
绝句三首 其三,元末明初,倪瓒,白鸥飞处夕阳明，山色隔江眉黛横。试看三高祠下水，悠悠中有别离情。
题高房山尚书著色山水,元末明初,倪瓒,白云孤鹤暮知还，晚泊钱唐看越山。珍重今朝重展卷，吟诗作赋北窗间。
秋林山色图,元末明初,倪瓒,寓馆风雨秋，闲门草苔翳。怀人思奋飞，携书此留滞。玉琴和幽吟，竹牖聊静憩。西山日在望，白云淡生媚。寂寞栖德园，清虚捐世味。石灶有余烟，未收煮茗器。
八月十八日萧闲道馆听袁南宫弹琴是日风雨萧然有感而作,元末明初,倪瓒,玉琴转清亮，风雨更飘飖。疏桐荫高馆，朱槿耀芳条。生物曷可遏，抚事发长谣。弱龄陪清宴，楢发想垂髫。相见日以老，离居梦且遥。秋江渺云水，去鹤影遥遥。
应教题梅卷六所记当作「制」。】,元末明初,王冕,猎猎西风吹倒人，乾坤无处不生尘。胡儿冻死长城下，始信江南别有春。
题画飞白竹,元末明初,王冕,潇洒三君子，是伊亲弟兄。所期持大节，莫负岁寒盟。
句,元末明初,王冕,生前不系黄金带，身后空余白玉簪。白石皆成佛，苍头半是僧。
绝句 其二,元末明初,刘涣,鬓薄云松绿雾凉，春风额点麝脐黄。背人扑得双胡蝶，满扇蔷薇露水香。
怀铁崖先生,元末明初,郭翼,杨子十年官不调，湖山不负谪仙才。洞庭铁笛龙吹出，后土琼花鹤寄来。车子看花将一辆，雪儿劝酒拗莲台。时时对客理弦索，月色罗衫小样裁。
和西湖竹枝词 其一,元末明初,宋元禧,十三女郎不出门，父娘墓在葛山根。同携女伴踏青去，不上道旁苏小坟。
张武略,元末明初,王逢,张武略，马中骠，鸷中鹗。神清气完志落落，决眦万里空沙漠。红巾据有南兰陵，无人先执蝥弧登。角弓朝分云汉月，血刃暮洗官壕冰。黄金璅甲镇江徼，食箪浆壶骈父媪。刁斗严城令密传，菜果漫村迹如扫。睦州方腊绝饟道，素服威名罢侵扰。陋邦寇劫谁使然，令我诸君师尽老。孟劳宝刀龟甲文，翻然佩之星入氛。虎贲千百济虓猛，禽狝草薙收奇勋。浙东元帅亦不群，罗闉狗附联阵云。两军鼓行屋瓦坠，杀声直上苍天闻。牙张距趯开复合，左启右胠烟坌接。势如惊飙振槁叶，冒围蹂贼贼胆詟。贺兰阴拱仅自守，檀公上计无乃走。王琳遗爱寿阳间，袁崧殉名沪渎口。妖星党现秋日微，英雄命薄将安归！连营陷敌泯功业，别部抱愤无晶辉。残兵故吏望乡哭，偷生可诛死可录。我招其魂歌楚曲，高寒吹下双鸿鹄。
张孝子,元末明初,王逢,三朝雪涕大明宫，咫尺威颜卒感通。百辆珠犀归宝藏，千区松柏倚青空。天妃罢烛沧溟火，野史追扬孝里风。谁谓奸臣终愧汉，石榴苜蓿也封功。
句,元末明初,王逢,地荒存菊本，人老发梅花。红芳飞血尽，黄蝶上衣来。犬眠牛斗地，鲲跃凤凰池。乾坤人鲊瓮，岁月鬼门关。雪落蘋花尽，青浮山影来。帘卷东风燕子还。天清月浸淡梨花。草霜鹰始击。
插秧妇,元末明初,戴良,青袱蒙头作野妆，轻移莲步水云乡。裙翻蛱蝶随风舞，手学蜻蜓点水忙。紧束暖烟青满地，细分春雨绿成行。村歌欲和声难调，羞杀扬鞭马上郎。
哭杨大章先生二首 其一,元末明初,戴良,家绍文元学，身安原宪贫。世方推独行，天忽夺斯人。客路谁倾盖，湖堤几咏春。回看携手处，不语自伤神。
哭杨大章先生二首 其二,元末明初,戴良,近到扬雄宅，徘徊至夕晖。那知三宿别，竟作九原归。许剑嗟何及，悬床事已非。祇应重过日，独泣向空扉。
自题小像,元末明初,顾瑛,儒衣僧帽道人鞋，天下青山骨可埋。若说向时豪杰处，五陵鞍马洛阳街。
次韵刘季章治中邀夏仲信郎中游永安湖诗,元末明初,顾瑛,金粟寺中公廨静，白昼事闲如治蒲。沙棠为舟稳可泛，郎官之湖今岂无？啄花莺坐水杨柳，雪藕人歌山鹧鸪。日西上马踏归路，小队大呼惊道吾。
玉山草堂晚酌以高秋爽气相鲜新分韵得鲜字,元末明初,顾瑛,玉山草堂秋七月，露梢风叶正翛然。出林新月清辉发，当竹幽花夜色鲜。羽客时来苍水佩，山僧频寄白云泉。文章录事休轻别，正好深樽满眼传。
咏锯匠解木,元末明初,赵汸,一条黑路两人忙，傍晚相看鬓有霜。汝去我来何日了，亏他扯拽度时光。
酬海藏主纸扇歌,元末明初,张宪,海一沤，气骨有似生骅骝。凡缰俗络羁不得，西望八骏瑶池游。终焉不遂志，屏弃妻子，祝发为比丘。遨游名山川，脚趼不肯休。誓绝俗士交，有语常不酬。西来贻我白纸扇，潇洒不画三湘秋。双石相对峙，不压长江流；上有秀发翁，踞坐披羊裘；手垂独茧丝，下挂直铁钩，其意不在鳝与鳅；凉风从西来，短发吹飕飕。故人位九五，驾六龙，垂冕旒。谏议亦好官，视若囹圄囚。作书骂丞相，傲气淩公侯。天星彻夜闹，帝座疑有忧。胡为太史公，仰观劳心眸。偶然共卧伸一足，误压天子腹，奚足尤！飘然纳爵去，天子不可留。清滩七里水如玉，上缚草庐下舣舟。有时耕白云，鞭青牛，何庸图像南宫楼。我今把钓钓台去，海沤此意知我否？海沤此意知我否？
槎洲歌,元末明初,张宪,明珠洲水西行九万七千里，上直箕尾通银河。洲中之地三万六千顷，下有登天贯月槎。洲旁瑶草白似雪，琼林大树高可五百尺，樛枝的砾璚瑰葩。人间百世始一日，何有寒暑岁序白兔随朱鸦。家鸡晓啼，朝阳九苞凤，家犬昼戏，于阗狮子五色石盘拿。雪龙切鲙色夺日，月露注酒光灿霞。白石髓，青胡麻，王母蟠桃七颗碧玉斗，安期大枣五尺青铜瓜。明星之精，化作老仙降槎上，手挥白鸾尾，身坐白鹿车。长发晞绿水，童脸浮丹砂。西方康胡跪进酒，南极丈人来献花。蓬莱散仙遗以照书杖，大瀛海伯贡以黄茅芽。明星翁，寿何遐，乐无加。时呼铁崖老仙友，西渡弱水逾流沙。杖拄青螣蛇，桥踏金虾蟆。五城十二楼，到处皆为家。淋漓宫锦袍，倒著青纶纱。桑田东海不足较，麻姑三见何庸誇。明星翁，乐无极，寿无涯。吹笙驾鹤一去五千载，归来重醉槎头槎。
桂林谣,元末明初,陈基,广寒宫前秋色老，桫椤子结虬枝杪。刚风吹颤玉蟾蜍，丹枝经霜香似扫。雪㕙持杵敲丁东，惊落瑸玑银阙空。羿妻孀居不遑惜，蚌胎撒下尘寰中。
续兰亭会补参军刘密诗,元末明初,刘仁本,阳春沐膏泽，草木生微暄。灵图发幽秘，感此禹迹存。衣冠继芳集，临流引清樽。性情聊自适，理乱复奚言。
泊安庆城,元末明初,法智,浮图高出暮云低，雉堞连阴碧树齐。茅屋人家兵火后，楼船鞞鼓夕阳西。大江千里水东去，明月一天乌夜啼。欲酹忠魂荒冢外，白杨秋色转凄迷。
题柯博士敬仲宫词后,元末明初,王逢,帝作奎章儗石渠，花明长日幸銮舆。丹丘词气凌司马，封禅何如谏猎书。
樱花,元末明初,宋濂,赏樱日本盛于唐，如被牡丹兼海棠。恐是赵昌所难画，春风才起雪吹香。
题王澹游岁寒三友图卷,元末明初,倪瓒,羲献才情似水清，暑窗葵扇与桃笙。中州父老黄华老，信是前贤畏后生。
秋怀,元末明初,甘复,空阶积寒叶，不觉秋已深。离人滞远道，愁思何能任。日夕登高原，畅情群木阴。羁禽尚有栖，漂没仍至今。片云生东岭，顷刻薄北岑。愿乘凉飙度，反彼川上林。
春晓,元末明初,甘复,华馆耿不寐，芳春催赏心。水际月微白，零露花气深。东峰曙色动，茂树鸣幽禽。时景觉易晏，宿昔成华簪。岂无济时意，自顾力不任。孤吟倚前楹，恻怆遗哀音。
赠仲庸艾先生,元末明初,甘复,丘壑念长栖，荣宦非素心。一朝使者骑，来辟荒山阴。徘徊释短褐，慷慨援长琴。开燕集朋游，趣装辞故林。平生经济术，名动江汉浔。逝川赴东海，孤云还北岑。行藏各异态，努力及华簪。层城睇高雁，岁晚待徽音。
陈氏馆书怀,元末明初,甘复,阶树夕含雾，冥冥鸟栖时。临轩独不寐，见月有余悲。旧游已陈迹，素志倍前期。守道古多贱，高世俗恒嗤。君门献璞人，则足终何为。沮溺共忘世，千载名永垂。薄才弃时用，窜迹宜东菑。明朝择广野，茇舍依茅茨。
野中别友,元末明初,甘复,获竟原野旷，犊行秣长陂。远峰夕照尽，孤鸟西飞迟。天风泛高雾，烟树含尉滋。故友适相见，离居惊鬓丝。素怀未及展，惆怅临路岐。彼此各寄寓，东西会何时。岁晚霜霰盛，勖君松柏姿。
归醴溪,元末明初,梁寅,久厌都市喧，俛思山岩静。归饮醴溪泉，怡我淳朴性。神峰杂树蓊，石门翠厓并。萝悬晨露滋，巘秀夕霞映。攀陟谐樵牧，候谒悔奔竞。褰裾荫云松，脱屣悦风磴。悠然遁客心，叠出野人咏。方期谷口耕，毋诮终南径。
送辜德中会试,元末明初,梁寅,写我山泽言，送君云霄举。贵人气每骄，下士心独苦。纷纷竞科第，口吐圣贤语。朝出原宪室，夕与王侯伍。我视辜贤良，怀珠类良贾。乃知淳厚士，不独在齐鲁。松柏生涧冈，出为明堂柱。虽言被丹漆，赤心若可睹。既应纶言征，将随玉阶步。嵯峨黄金台，望君为延伫。
和杨逸人桃林迁居之作,元末明初,梁寅,心寂忘尘嚣，时清乐岩筑。爱此桃华林，葺之杜蘅屋。葛篱延芳藟，石梁照浅渌。风翔双白鸟，雨卧一黄犊。东皋杂妇子，中野见樵牧。赋诗云霞坞，携壶锦绣谷。从君以优游，于此谢羁束。
题西山程氏南窗,元末明初,梁寅,独居南窗静，秋木连翠岑。鸣琴众叶下，把酒孤猿吟。宁负朱绂愿，莫乖白云心。羡彼归田叟，高风留至今。
为临川章则常题山水图,元末明初,梁寅,山拥衡庐青，水含潇湘碧。两厓蟠蛟树，千岁蹲虎石。遥遥溯川舟，泛泛蹇驴客。凭高者何人，闲看楚云白。
题印土寺罢钓轩,元末明初,梁寅,曲池照林坞，百尺悬萝阴。开轩坐垂钓，水清如我心。小鱼易伤生，大鱼或渊沈。投竿为之恻，于此悔悟深。名区縻好爵，都市争黄金。但恋钩饵馨，岂知忧患侵。濯足南涧流，振衣北山岑。既羞结网罟，何必溉釜鬵。物生免相贼，嗜欲常自禁。嘉此古人意，托之金石音。
城中女,元末明初,梁寅,娥娥城中女，小楼对门家。相骄茜裙新，并笑双鬟斜。花窗弄鹦鹉，月榭弹琵琶。不自结衣带，笑人说丝麻。越女当自羞，燕姬何足誇。但愁玉颜改，眼底生尘沙。秋江芙蓉落，天寒空怨嗟。
拟古十二首 其一,元末明初,梁寅,独处衡门下，慨然思九州。我马苦疲怯，山川多阻修。丰草被长坂，麋鹿或群游。蔚彼嘉树阴，鸣禽自相求。彼物各有适，而我何寡俦。日月双车轮，但恐不少留。愿与二三友，朝夕论王猷。毋为自局促，穷庐悲白头。
拟古十二首 其二,元末明初,梁寅,出门望长道，车马何阗阗。白日殷轻雷，飞尘若为烟。周人好商贾，锥刀争贸迁。赵女夸绮服，跕蹝弹鸣弦。营营苦不足，衣食思华鲜。奔涛日东注，何由为静渊。
拟古十二首 其四,元末明初,梁寅,名都少年子，金多矜富强。连云起甲第，峨峨拟侯王。外厩骈骐骥，侍女罗姬姜。豪贵相经过，绮席飞琼觞。醉言气凌人，欢乐殊未央。嘲笑东邻士，晏食惟糟糠。艳艳桃李花，随时逞妍芳。岂知易零落，荣华安可常。
拟古十二首 其五,元末明初,梁寅,凤栖必孤桐，鹤集思高松。飞翔择所止，羞与鹪鹩同。踽踽贱贫士，混混常俗中。节槩曾闵贤，言语班扬工。被服常布褐，虚室生蒿蓬。向非贤哲举，何以树勋庸。
拟古十二首 其六,元末明初,梁寅,芙蓉在江浦，亭亭艳清波。虽云出淤泥，丽质良可嘉。褰裳涉枉渚，凌风折芳花。愿言赠君子，玩之比瑶华。于时苟不惜，憔悴当奈何。
拟古十二首 其七,元末明初,梁寅,时违骨肉弃，位高仇怨亲。离合心岂常，势利情所因。君子羞薄俗，古风恐夷泯。深知慕管鲍，轻怨羞张陈。蕙荃不随化，球琳岂易磷。结交英雄士，白首当如新。
拟古十二首 其八,元末明初,梁寅,江海处卑下，百川皆赴之。山木郁萧森，上竦无繁枝。王侯称孤寡，惟恐婴菑危。谨虚受众益，天道盈必亏。周公下白屋，吐哺情孜孜。孙子相强楚，禄丰心愈卑。奈何闾阎子，往往多矜持。
拟古十二首 其九,元末明初,梁寅,昔常好名山，五岳期遍历。思见松与乔，再拜问仙液。微生累妻子，常为饥冻役。叹此血肉躯，何以生羽翼。谅非金石同，服食竟何益。不如安我常，百年任所适。
拟古十二首 其十,元末明初,梁寅,云门辍清响，郑卫音方扬。锦衣受垢污，不如练布良。轩轩青云士，鸣玉升庙堂。名高受谗毁，宠盛罹愆殃。美女恶女仇，偏听奸以萌。众口能铄金，况乃忘周防。所以君子心，惟用德自将。行行九折阪，戒哉衔橛伤。
拟古十二首 其十一,元末明初,梁寅,驱马出东郭，松林见高坟。云是公侯葬，华表干层云。岁月既已远，朽石生荆榛。虺蛇或内蛰，狐狸当昼蹲。生者歌其上，死者宁复闻。感此长太息，浮生若飙尘。惟当勖令德，千载逝犹存。
拟古十二首 其十二,元末明初,梁寅,我有太古琴，千载妙音续。七弦何泠泠，听之非促遫。一弹文王操，再弹宣父曲。圣人宛见之，何由蹑其躅。大道日以沦，浇诡驰众欲。孰思障颓波，九州返淳俗。夔龙为股肱，巢许遁岩谷。穷通各有志，于我奚不足。
鸡鸣,元末明初,梁寅,鸡鸣九街曙，喧喧多市声。马似阴云度，尘随红日生。自非守贫者，何以免营营。
归息 其一,元末明初,梁寅,归息蒙岭阳，聊比嵩少岑。乐此林薮趣，遂忘江海心。沿涧搴芳藟，入谷听幽禽。流泉响松下，潺湲非俗音。猗兰被径傍，香气袭衣襟。颓景忽西匿，浮云夕以阴。眷彼群飞鸟，翩翩投北林。
归息 其二,元末明初,梁寅,蔼蔼岩前树，翠叶敷鲜滋。攒葩杂丹素，条蔓相因依。丰草覆侧径，麋鹿或群随。石潭见游倏，玩之往复来。念昔困羁绁，山泽心每违。傍岩葺茅茨，庶使夙愿谐。黄绮各有志，澹然何是非。
归息 其三,元末明初,梁寅,春阳既和煦，时雨亦沾濡。原野绿已遍，土润含膏腴。兵戈幸少戢，良农日垦锄。戴胜鸣桑林，鶗鴂亦交呼。嗟我理编简，四体忘勤劬。羔裘愧逍遥，梁鹈耻安居。素餐古所诮，偶耕良我徒。
食蕨,元末明初,梁寅,薇蕨生固殊，类同若兄弟。夷齐昔茹薇，蕨亦吾所嗜。味非驼峰美，味非熊掌异。但慕夷齐风，嗜此心不愧。
茅堂新成,元末明初,梁寅,素匪廊庙器，林栖心所怡。雪蹊爱竹柏，云疃结茅茨。牵萝几晨夕，休工及春时。乐与二三友，敦好在书诗。种树循遗法，轮鞅息妄驰。绯桃傍栏吐，碧草当阶滋。散帙对阳景，鸣禽集芳枝。时眺荠麦墟，或临樵牧岐。逃喧虑自屏，抱拙澹无为。贤哉考槃子，遐慕长在斯。
和答周继文,元末明初,梁寅,鲜鲜篱中槿，朝开夕旋落。菊生丛莽间，严霜耀众萼。所以君子交，常使情谊渥。鸣禽思蔚林，纵鱼慕浚壑。雅趣固其然，庸俗讵能度。咏歌有遗音，丝竹非至乐。来辕慰幽屏，返旆望冥漠。重期琚瑀临，岂叹云汉邈。
简伯英伯筠见访雨留信宿,元末明初,梁寅,溪谷云昼合，东林微雨来。二友歘俱至，一见纾中怀。扫我茅茨室，为君缃帙开。上言风雅醇，下言艳歌谐。何以相淹留，清醑不盈杯。何以为远赠，愧无琼与瑰。煦风失坚冰，溪水流湝湝。归鸿正翱翔，浮鹥散参差。告我遽言旋，定省恒惧乖。懿此孝友心，令德善自培。愿为王国士，无愧北山莱。
暇日过吴佥子亮宝艺斋偶赋,元末明初,梁寅,长安繁华子，锦绮为衣裾。千金欧冶剑，百金大秦珠。腰带玉麒麟，马鞭青珊瑚。斗鸡杜陵曲，走马黄山隅。一朝歘自厌，谢遣轻儇徒。出市卖骏马，下帷事诗书。落笔慕班扬，开口论唐虞。既膺丞相荐，诏征诣公车。三十秘书郎，四十谏大夫。不登金张门，掉臂许史庐。结知万乘主，入侍九重居。里闾共嗟叹，金玉竟何须。六艺信为宝，少年毋自疏。
舍后观泉,元末明初,梁寅,闲窥石峡泉，折竹扫苔翳。稍觉鱼鸟亲，亦使蛇虫辟。濯缨寒袭人，洗砚香生臂。西崦云昼冥，伫听风雨至。
李辰州黑首白身名马歌,元末明初,梁寅,李侯名马姿相别，赤骝紫燕俱下列。头纯黑色身遍白，一片阴云兼积雪。自言辰州初买时，城门走试惊飙驰。少年旁观皆叹息，前者未闻今见之。矫如玄龙跃春水，巨浪掀腾玉鳞起。夜将金络光可睹，昼鞲银鞍色相似。东还豫章今几载，黄金可市当十倍。长鸣冀北群已空，出猎阴山意常在。吁嗟李侯才更贤，虬须燕颔神凛然。明年踏雪趋幽燕，青霄飞鞚朝九天。九重诏拜大都护，此马愿逐双旌去。
题蒙谷子图,元末明初,梁寅,汉川之东美山水，谁其隐者蒙谷子。草屋披书橡栎阴，奚童携琴篁竹里。弹冠曾拜大夫爵，洗耳竟作箕山士。愿随鸾鹄凌烟霄，宁使蛟龙在泥滓。嗟哉世士多尚同，嗟哉日凋淳朴风。长安车马若流水，安得一来空谷中。
送贡士颜子中,元末明初,梁寅,北庭贵胄多才华，历历科名映前后。吾观子中何俊拔，龙驹凤雏世稀有。春秋三传在胸臆，煜煜文光动星斗。纵横健笔刀槊利，白昼翕忽风雷吼。高名前岁上春官，同侪先登颜愈厚。今日再贡尤神奇，词场驰骋誇捷手。严徐可备顾问列，卓鲁能知风化首。君才内外无不宜，汉廷几人出君右。野夫有志徒激烈，年踰四十栖垄亩。丈夫勋名山岳重，常愿贤豪慎操守。江头送君朔风急，鸿飞翩翩沙石走。白头喜托青云交，他日幽思在林薮。
题王维所画孟浩然像,元末明初,梁寅,孟君故人好事者，摩诘当年号潇洒。荐之明主既不能，綵笔徒誇善描写。浐川风急天正寒，灞桥云黄雪初下。蹇驴行行欲何之，妙句直欲追大雅。饭颗山头杜少陵，溧阳水滨孟东野。饥寒一身人共叹，声名千载天所假。南山故庐拂袖归，五侯七贵俱土苴。龙钟如此君莫嘲，平生贵在知我寡。
游钟山,元末明初,梁寅,钟山旧游经十载，佳辰今喜登临又。清明况与数友同，春浓更觉诸峰秀。绀殿觚棱隐玄雾，閟宫幡幢昏白昼。古松尚讶龙屈蟠，怪石还疑鹿逗遛。偶逐樵人茧足趋，惊逢老僧雪眉覆。郁郁天花百和香，泠泠风篁七弦奏。东崖西崖绚金碧，前林后林开锦绣。扪萝或如啼猿抱，下坂急若流星走。少年兼戒垂堂险，素心默借神灵佑。名山共阅太史书，思傍精庐卜云构。
题李文甫泉石轩,元末明初,梁寅,绣衣御史才且贤，江南策马将朝天。金闺兰台名藉甚，清泉白石心恬然。华轩嵯峨崇台侧，九曲之溪北山北。雪瀑泠泠六月寒，云根屹屹千年色。御史拜官本书生，射策天门群辈惊。致身已羡钟鼎食，咏古犹闻金石声。坐谈时接林下士，驰想岩阿纫薜荔。方膺钧轴未许闲，且以泉石醒烦思。泉流赴海石在山，丈夫雄豪那可攀。何妨勋业霄汉上，长寄心情林壑间。
袁孝子篇,元末明初,梁寅,袁孝子，思死如生生欲死。海盐场上泪眼枯，哀心无穷海之水。谁云猛虎凶，谁云长蛇毒。咄尔凶毒人，何独无骨肉。尔身虽齑断，肠已裂我腹。父也衔冤蝼蚁乡，儿犹饮食被服裳。皇天昭昭运三光，如山之罪胡可以掩藏。暑卧埃尘，寒卧雪霜，跃我前狐嘷我傍。父魂有知儿共处，母存未忍儿身亡。呜呼天下几人冤且苦，孝子三年独庐墓。官书大字表门户，更愿除却人间蛇与虎。
金陵美酒行,元末明初,梁寅,金陵美酒人共誇，千金百金多酒家。绿印青瓶若山积，粉书綵帜明春花。北来南去多豪客，吴歌赵舞当绮席。银铛苾苾松脂香，玉舟滟滟鹅黄色。奈何徼利翻贱价，虚名诳人妄称诧。惟将众药助曲糵，浇薄每异真淳者。钟山老僧酿山泉，醍醐甘露美自然。壶樽惟饷朱门贵，升斗岂论青铜钱。书生病渴尝涓滴，始因酒味知酒德。市楼醉客徒喧呼，山中醇醪人不识。
送御史椽王德润迁中台,元末明初,梁寅,二月东风来，江南花正开。行人发建业，远赴黄金台。金台到时已三月，燕山青青罢飞雪。看花正似江南春，黄鹂迎人语音悦。绣衣郎官文采奇，海霞照耀珊瑚枝。天街柳绿骢马嘶，朝随御史趋彤墀。彤墀花暖风日美，御史俯伏天颜喜。千言万言气凛然，能令奸邪愧欲死。郎官家本东鲁人，十年读书泗水滨。当陪东马严徐贵，不假金张许史亲。上林年年春自好，拜官却忆江南道。江南望君骢马来，方信文章致身早。
题孙仲远经历萱寿堂,元末明初,梁寅,豪家甲第开锦绣，春来牡丹大如斗。孙卿独爱萱草花，玩之忘忧期母寿。官中无事常早归，花前跪进青玉卮。此花本号宜男草，食禄封侯男更宜。去年花开满堂后，今年堂后花似旧。绮窗朱户阆苑深，毋与此花共长久。九节菖蒲何处生，千年碧桃种不成。卿家萱草良可贵，人间自当五百岁。
琴中趣赠上饶危逸人,元末明初,梁寅,问君琴中趣，好在山水间。山风吹雨木萧瑟，山月照石泉潺湲。五音低昂宫征变，紫鸾和鸣白鹤怨。空桑既远郑卫繁，筝琶之耳谁能辨。五柳先生好素琴，君今仍爱弦上音。邈哉古音传古意，更请为问雍门子。
老将行,元末明初,梁寅,小年自诧良家子，手把兵书当经史。出身名隶羽林籍，带剑横行过都市。一校初蒙上将知，三军尽羡好男儿。阴山夜寒雪拥甲，沙碛昼昏风捲旗。铁骢疾足若飞兔，羽箭鸣声如饿鸱。独攻贤王每血战，生擒当户犹穷追。自矜虓勇世无敌，九重竟未承颜色。上功幕府屡呵谴，献计辕门多沮抑。大将军印别赐人，狼居胥山谁勒石。斗鸡羞入少年场，射虎犹令猎徒惜。方今天子重书生，朝临广内暮承明。老来不愿风尘起，但向闾阎观太平。
紫骝马效杨伯谦,元末明初,梁寅,紫骝马，黄金鞭。春风十里杏花发，髯奴鞲马琼楼前。楼中美人坐叹息，飞尘一带出南陌。南陌行人如水流，怕郎骑马好远游。
赠吴孟任,元末明初,梁寅,君不见汉时定远侯，耻事笔砚心雄豪。赤手能扼昆山虎，钓竿竟掣青海鳌。吴郎读书思用世，纵谈王霸谊甚高。旁窥风雅兼楚骚，酒酣气欲隘八极，有时拔剑起舞白日风萧颾。亘空虹霓歘而见，深谷魍魉为之逃。一身胆气山崒嵂，英姿何必头虎毛。时时过我论六韬，后生可畏心所褒。骅骝岂惮踏冰雪，鹰隼早见辞笼绦。皋夔稷契日已远，达官肉食多淫饕。焉知吴郎心激烈，褐衣在野轻尔曹。我常爱君如宝刀，用之有时慎所操。用之有时慎所操，丈夫事业非徒劳。
篢谷作,元末明初,梁寅,老树山桥昼潇洒，兴来濯足苍藤下。云边厓石危欲落，雨后泉流急如泻。客过松林贪翠阴，农分稻苗散青把。桃源风土良可乐，何恨龙钟在田野。
题墨溪桥,元末明初,梁寅,黄花之高峰，削玉凌青霄。墨溪如苔峡，曲折架以螮蝀百尺之飞桥。乃有逸人张与黄，结庐其侧相与放旷而逍遥。园绮非陋汉，巢由岂忘尧。吾但爱此清泠水，濯缨鼓枻夕复朝。虎溪松风鸣石窍，香炉烟彩腾山椒。恍然若在匡庐下，云入衣袖神飘飘。溪流可鉴分妍蚩，照之谁云白为缁。教儿兼学王右军，日以墨溪供墨池。岂无题桥磊砢士，访隐蹀躞溪之湄。拂石横琴，瞰流咏诗。明月自至，如相与期。或时临风酌醽醁，醉眠苍苔歌紫芝。紫芝歌罢心自怡，遐聣六合间，何物劳我思。蔓草绿靡靡，乱石白离离。游鱼不复惊，狎鸥能我随。共谈留侯黄石事，人生乐在心相知。
题郡城欧阳氏草堂,元末明初,梁寅,桃源或藏朝市间，草堂那厌近江关。门外马若流星过，壶中人似洞仙闲。异人曾见陶弘景，词客常交庾子山。书和药尘香郁郁，席沾花片绣斑斑。斑斑花逐春风起，爱君词章亦如此。逸思朝凌葛岫云，清心夕比蛟潭水。白鹿苍松诗近仙，钜泽名山画为史。绝俗应同三岛间，结茅何必千岩里。岩里烟云如满襟，凡情日浅道自深。不向南山歌白石，何须北斗并黄金。春天远羡壶尊乐，夜月徒摇旌旆心。龙唇古琴怀古操，为君一写涧泉音。
玉阶怨 其一,元末明初,梁寅,独步玉阶静，飞鼠掠红栊。月斜万年树，露寒金井桐。别殿笙歌合，宴乐犹未终。
短歌行,元末明初,梁寅,今日燕胥，乐如之何。我醑惟旨，我殽孔嘉。皦皦熙阳，灼灼芳华。爰有鸣禽，集于修柯。我觞我友，载衎载和。欢日苦少，戚日苦多。伊其相乐，毋耋之嗟。木可重蘖，川无回波。人匪金石，其生有涯。鼓瑟鼓琴，或咏或歌。乐以无耽，永矢弗过。
采莲曲 其一,元末明初,梁寅,艳妆二八女，娇歌采莲曲。停桡江上郎，隔花荡心目。
采莲曲 其二,元末明初,梁寅,采莲莫采花，采莲莫采叶。要知心最苦，绿房为君折。
采莲曲 其三,元末明初,梁寅,花多照水红，叶多照水青。愿及秋未老，为花惜芳馨。
采莲曲 其四,元末明初,梁寅,折花折翠茎，常恐轻断脆。但使藕常在，年年花相似。
凤笙曲梁,元末明初,梁寅,碧玉为管金为簧。娑娑綵翼欲回翔。雕龙合殿春日长。春日长，凤和鸣。六气顺，三阶平。
怨歌行二首 其一,元末明初,梁寅,云母屏风零露洁，蒲萄锦衾残月光。羞看绣帐双鸳带，徒费薰衣百和香。
怨歌行二首 其二,元末明初,梁寅,宝钗头上千黄金，可怜堕井无复寻。情如秋岭朝朝淡，愁似春江日日深。
西门行,元末明初,梁寅,出西门，安所逢。所逢皆少年，稀见头白翁。人生如春花，朝竞阳艳夕空丛。百年流光能几何，幼而蚩蚩老叹蹉跎。欢日苦少，愁日苦多。劝君美酒听我歌，宁为贫贱之娱乐，无羡得意之奔波。
车遥遥,元末明初,梁寅,车遥遥，江上路。知君心与江水东，水可停流车不驻。出门望风沙，碧云在天涯。少年万里志，那思早还家。落花纷纷沾绮疏，春来春去伤离居。丈夫官慕执金吾，敢云富贵非良图。托身自误不自怨，惟愿羊肠九折无摧车。
东武吟,元末明初,梁寅,戚戚复戚戚，丈夫有行役。行役今安之，万里适京国。隋珠耀明月，和璧誇悬黎。及时不自献，明君焉得知。美人倚绣户，牵衣子毋去。长安多风尘，能令素衣污。餔糜共朝昏，冠佩何足云。吾行且复止，感尔意良勤。
荆州歌,元末明初,梁寅,夔州六舸下扬州。如雷叠鼓春江头。花开满城不少留。瞿塘风波似翻海，朝朝出望为郎愁。
上之回,元末明初,梁寅,海波如白山，三山不可到。凌云台观思仙人，金舆远出回中道。回中道，何逶迤。朝旭照黄屋，灵飙捲鸾旗。青鸟西来集行殿，王母云軿初降时。碧藕味逾蜜，冰桃甘若饴。笑饮九霞觞，侍女皆瑶姬。从臣罗拜称万岁，终不学穆天子八骏无停辔。还宫静处仙自来，愿与轩辕同久视。
公莫舞,元末明初,梁寅,东兵西来入秦关，薄天雄气摧南山。秦民夹道观隆准，降王俛首戈尘间。戈如林，士如虎，黄河倒流沃焦土。秦宫白昼千门开，关兵夜严势连堵。月落千骑惊，萧萧闻楚兵。鸣镝交驰天狗坠，重瞳怒叱天柱倾。平明驻关中，旌旗耀日舒长虹。置酒交驩，谁其雌雄。胡为拔剑以决起，使一夫睥聣而相攻。剑光灿兮秋霜横，袖展翮兮阴风生。孤㹠咋虎不自量，徒以意气相凭陵。相凭陵，一何愚。空中奇气成五采，但见云龙矫矫行天衢。
大堤曲,元末明初,梁寅,大堤女儿颜如花，秾妆绮服踏江沙。折花斗草归来倦，小楼闲坐弹琵琶。玉钗金蝉云鬟整，江水照见花枝影。舟中少年久凝望，如饮春醪昏不醒。焉知美人心，险若阱与机，令尔黄金一朝挥。鱼向深渊藏，鸟逐层云飞。劝尔慎勿痴且惑，纵有多金不如归。
飞龙篇,元末明初,梁寅,西登崆峒，如观五城。云霞垂彩，日月互明。玄鹤绕树，青鹿长生。翘慕轩皇，问道广成。至人不私，灵符亲授。熟尔心田，窒尔情窦。驾风乘霓，八表腾骤。人寰秕糠，长乐玄囿。
旅舍,元末明初,梁寅,寥阔山林迹，凄凉江海情。巴歌从客好，楚服为人轻。把剑秋风起，忧时白发生。黄金虽所贵，未敢论纵横。
程止善以广东帅府奉差还省亲浙东,元末明初,梁寅,楚楚江南士，翩翩幕下郎。公车烦奏报，分阃接辉光。鱼稻三吴美，云山百粤长。东还慰亲意，指日拜高堂。
钤北和答袁子敬,元末明初,梁寅,夫子荆扬彦，龙门早欲攀。高名辉北斗，雄气并南山。钟应天霜吼，舟因峡浪还。蓬莱献三赋，他日动天颜。
二月望郡城作,元末明初,梁寅,楚郊春已半，出郭少纷华。雨长闲门草，烟迷废苑花。干戈违古俗，耕凿羡人家。吾异青门隐，也应归种瓜。
对雨,元末明初,梁寅,飞雨山棚爽，繁云竹巷迷。翠藤低拂石，黄叶乱沾泥。树杪盘饥鹘，墙根立小鸡。园夫桔槔废，新水满青畦。
宗海上人新住仙姑院寄赠,元末明初,梁寅,阆苑仙姑境，祇园珠树林。炎冈焚白玉，净地待黄金。诗里烟霞色，轩中水月心。高栖忆支遁，遥睇碧山岑。
赠医士萧敬则,元末明初,梁寅,海上安期子，仙风可独攀。斸苓春雨里，种杏碧云间。一竹看龙化，千峰与鹤还。神功比卿相，何必羡朝班。
寄阮谦仲,元末明初,梁寅,阮君江海士，不减嗣宗贤。酒共名流饮，诗从野客传。寻山经楚甸，踏雪上吴船。急景心常惜，冥搜思独玄。图成辋川上，花忆浣溪边。窗户山擎月，楼台树接天。珍藏太史录，剩集小山篇。何日参佳论，临流思渺然。
普元礼御史迁浙省都事奉饯,元末明初,梁寅,帝命均劳逸，天工赞纪纲。渥恩来凤沼，吉日动乌樯。位应郎官宿，威余御史霜。诸曹资倡率，上相待绳匡。正色吴山悄，清怀浙水长。当为鲍司隶，行召董贤良。凛凛科名重，振振士气扬。明年楚江上，霄汉想鹓行。
建业为友生徐元明题骢马图,元末明初,梁寅,西域青骢马，名因画史传。一龙方挺出，八骏敢争先。晓日明金辔，春云覆锦鞯。河源随蹀躞，阊阖望蜿蜒。迥立梧桐外，长嘶苜蓿前。无双空冀北，敌万踏燕然。留影词人羡，捐金贵介怜。他年按图索，天路复翻翩。
易子翚自建业还上高益乐赠别,元末明初,梁寅,我每怀空谷，君先赋式微。好风催去桨，凉月梦庭闱。柱史能相问，山人苦劝归。久闲松桂室，将理薜萝衣。豹变中林隐，鸿期九野飞。韦编常自理，朱绂岂终违。方笃乡邻好，那忧会合稀。云栖如可觅，他日扣岩扉。
赋五音石鱼,元末明初,梁寅,瑰石含幽响，神鱼入巧裁。扬鬐方丈室，骧首雨花台。音逐神光动，鳞随日影开。锦鲸同诡状，桐鲤愧凡材。泉吼松边应，僮闻竹下回。点头曾悟法，烧劫不成灰。沦弃经风雨，迁移出草莱。热生敲处火，润带卧时苔。夏后璜今复，周王鼓未摧。希声洗烦虑，日欲上方来。
题黄孟节峡东草堂,元末明初,梁寅,市迥茅堂静，冈分玉峡回。藤檐云气逼，瓮牖旭光来。稚柳依沙种，幽花瞰水栽。凫鹥时狎近，豺虎息惊猜。山霭霏霏远，汀云漾漾开。游丝当散帙，啼鸟劝持杯。商舶从纷若，桡歌亦快哉。名同浣溪叟，暂屈济时才。
初夏十绝 其一,元末明初,梁寅,夜雨响幽涧，晓云归远山。阴晴识天意，一为破愁颜。
初夏十绝 其二,元末明初,梁寅,踏沙逢断径，坐石看浮槎。鱼逐新生水，蜂寻未落花。
初夏十绝 其三,元末明初,梁寅,水稻苗初绿，畦桑叶渐稠。羡人耕凿好，宽我乱离忧。
初夏十绝 其四,元末明初,梁寅,树暗云更深，鸟啼春已去。多谢桃源人，能留远人住。
初夏十绝 其五,元末明初,梁寅,传闻渝水上，蔽日甲兵尘。野战哀田叟，山行泣妇人。
初夏十绝 其六,元末明初,梁寅,风藤摇曲巷，烟柳暗长渠。饥鹘无时下，浮鸥却自如。
初夏十绝 其七,元末明初,梁寅,莫年生计违，头白独如期。争似儿童日，渔樵逐队嬉。
初夏十绝 其八,元末明初,梁寅,久客疏慵惯，浑忘世俗嘲。诗因临水就，书为看云抛。
初夏十绝 其九,元末明初,梁寅,经岁离故园，青林思飞绕。旧松长更高，新竹生渐小。
初夏十绝 其十,元末明初,梁寅,薜荔岩前老，蘼芜江上多。吴船拟重泛，闲听越人歌。
赵伯友姜叔谦同游紫霄观见示佳咏因属和 其一,元末明初,梁寅,琪树方壶秀，芝草玄洲春。羽人爱林卧，不管海扬尘。
赵伯友姜叔谦同游紫霄观见示佳咏因属和 其二,元末明初,梁寅,昔闻云中仙，遁迹人间世。青松将十围，苍鹿亦千岁。
赵伯友姜叔谦同游紫霄观见示佳咏因属和 其三,元末明初,梁寅,餐霞固有术，烹石谅非难。何如坎离媾，方寸成金丹。
赵伯友姜叔谦同游紫霄观见示佳咏因属和 其四,元末明初,梁寅,贞士不可见，或从林下逢。暂即松筠室，聊怡冰雪容。
赵伯友姜叔谦同游紫霄观见示佳咏因属和 其五,元末明初,梁寅,碧桃天上树，青涧石边栽。世每纷纷异，花犹岁岁开。
赵伯友姜叔谦同游紫霄观见示佳咏因属和 其六,元末明初,梁寅,手弄紫藟芳，搴衣阴洞口。九节蒲可寻，如瓜枣当剖。
赵伯友姜叔谦同游紫霄观见示佳咏因属和 其七,元末明初,梁寅,高吟水木净，逸思风云骤。知有沧洲期，意得还独笑。
为黄仲尹题梅四绝 其一,元末明初,梁寅,孤山夕云冻，皓鹤返林庐。参差破琼蕊，正是雪飞初。
为黄仲尹题梅四绝 其二,元末明初,梁寅,珠宫万姝丽，缤纷朝紫皇。月明瑶珥冷，风细缟衣香。
为黄仲尹题梅四绝 其三,元末明初,梁寅,蜿蟺双苍龙，石潭下无底。时时戏明珠，夜光照寒水。
为黄仲尹题梅四绝 其四,元末明初,梁寅,霜白玉堂砌，乌啼锦树枝。小儿誇解笛，莫向月中吹。
送江西省员外郎纳文璨赴四川省理问,元末明初,梁寅,豫章城外发春帆，西望岷峨落日酣。故国蚕丛随地迥，浮云鸟道与天参。政行定布秋官令，赋就多逢蜀客谈。他日绣衣归阙下，还因鸿雁忆江南。
赠唐伯恂应试山东,元末明初,梁寅,明经应诏唐公子，价比玙璠英妙年。长安跃马志千里，东鲁获麟书一编。路入淮河青树里，家邻海岱白云边。郡国荐书多秀彦，汉廷惟爱董生贤。
题常检校执中琴鹤轩,元末明初,梁寅,华省归来栖莫鸦，层轩开处对明霞。竹边琴鹤心如水，郭里林塘客是家。碧玉调高风自起，玄裳舞罢月初斜。昼闲更喜诗清绝，白石苍苔松正花。
次韵题姜叔用山中书楼,元末明初,梁寅,飞楼高出对山坳，千丈瑶林耸翠梢。桂花结得月中实，松叶构成云里巢。散帙群鸦绕茅屋，钩帘一鹤下江郊。山中习气爱淳朴，高尚何妨世俗嘲。
重到澹溪和答姜叔德,元末明初,梁寅,侯门还似野人庐，故友时来下泽车。桃李庭墙花发后，兰苕洲渚水生初。挥毫缓饮山亭酒，移炬频窥竹阁书。今日风光异前日，好将词赋惜春余。
澹溪留别熊孟和,元末明初,梁寅,武阳渡口与君别，澹水溪头重见君。客里十年如昨日，世间千态祇浮云。荒沙病马春仍怯，幽馆啼莺昼共闻。明日临流忍分袂，石桥烟柳翠纷纷。
赠裴宪史之武昌,元末明初,梁寅,观风曾从使君车，改调重来宪府书。宿桨暮吟彭蠡雁，香粳朝饭武昌鱼。九秋天阔鹰鹯迅，七泽霜严草木疏。幕下羡君多意气，奇才何止百砗磲。
送洞阳杨鍊师东游,元末明初,梁寅,水洞山人泛海槎，东游聊看赤城霞。仙衣新理薜萝蔓，野饭兼餐松树花。自向名山窥玉简，羞干卿相论丹砂。钱塘月下西飞鹤，定有尺书先报家。
题句容王氏西斋,元末明初,梁寅,句曲山高云木齐，逸人结屋山之西。凉风为扫阶前叶，落日留光林外溪。书满松床儿子诵，诗镌石壁远人题。好招车马尘中士，来共烟霞幽处栖。
赠沈茂才归池阳,元末明初,梁寅,沈生三十慕班扬，袖里骊珠吐夜光。未题天上仙郎籍，犹滞江南古帝乡。五月凉风吹白袷，一川飞雨荡轻航。归拜高堂应最乐，松花山酝满筵香。
送李仪伯御史之西台,元末明初,梁寅,钟阜石城嗟久淹，秦山渭水入遥瞻。邮程渐与江湖异，殊俗喜闻官吏廉。云浪鱼龙三月暖，霜天鹰隼九秋严。明年簪笔明光殿，褒擢重期圣泽沾。
送李好古御史,元末明初,梁寅,秦淮垂柳翠毵毵，乌府先生发去骖。路入云山函谷里，梦怀雪屋大江南。汉官执法时流羡，唐代遗踪野老谈。应念西人久凋瘵，飞章先看斥奸贪。
番阳朱仲潜赴广东学正赠别,元末明初,梁寅,秋风浩荡扫蛮烟，海月偏宜下濑船。北阙尚迟宣室召，南交暂借广文毡。槟榔日食谙殊俗，荔子园租当俸钱。况说伏波能荐士，长裾谁得似君贤。
听秋声轩为李叔端赋,元末明初,梁寅,绣衣公子李贤良，爱听秋声山水房。半夜天风林欲雨，一庭白月户明霜。书看卷里蝇头字，灯吐窗间萤爝光。想惜流年慕勋业，宁无词赋似欧阳。
张元相学正归上饶赠别,元末明初,梁寅,倦客方歌归去来，君归先为酌离杯。凤凰台下帆朝发，龙虎山前云莫回。中岁一官淹泽国，明年三赋献蓬莱。鸣珂定按夔龙步，已见文星近上台。
初至钱塘,元末明初,梁寅,九市通衢万柳青，柳边车骑雾冥冥。浙江水袅罗衣带，天目山开绀画屏。游女竞誇新服玩，遗民犹诧小朝廷。白衣太史徒多感，祇拟重增山水经。
登吴山,元末明初,梁寅,城绕青峰锦绣回，仙楼十二竞崔嵬。云飞沧海山无尽，潮撼长江雨并来。吴相忠魂祠宇在，宋皇行殿梵宫开。东南都会金城废，竟日湖船丝竹哀。
太平观灵枢堂有轩临池扁曰山水间因访曾鍊师留宿赋之,元末明初,梁寅,道人住在小玄洲，山水之间庭户幽。松挂片云招宿鹤，池开半月隐灵虬。仙书待写榴皮字，燕坐真乘莲叶舟。为论先天过夜半，知师心与太虚游。
送清江刘立爱赴柱阳学录,元末明初,梁寅,千丈孤城环万山，新除学录小官闲。郡侯拜朔惟陪礼，弟子鸣弦长掩关。燄燄文星南斗下，迢迢桂水白云间。奇才好进安边策，早从楼船定八蛮。
丁酉岁正月四日雪,元末明初,梁寅,白头遭乱远江城，寄宿深山岁又更。雪里人家荒野色，天涯亲友暮年情。山魈夜应猿猱响，樵子晨冲虎豹行。草笠棕衣任来往，阴崖何处觅黄精。
寄黄将军大章 其一,元末明初,梁寅,千里江湖羽檄传，著鞭方看祖君先。连营白旆风云上，为国丹心日月边。诸客登楼多暇日，三农在野庆丰年。戎机须自儒冠出，未数功臣卫霍贤。
寄黄将军大章 其二,元末明初,梁寅,忆访辕门雪后行，如今林壑渐秋生。狂夫几日浑欲舞，凉雨千村将洗兵。翠羽文犀开贡献，山车银瓮报清平。凌霄义气看能事，老向渔樵也自荣。
次韵姜叔德冬雪,元末明初,梁寅,黄云羃羃四山围，翻海阴风撼竹扉。珠向美人帘下撒，花当归客马前飞。夜窗销烛增寒气，晓艇掀篷失翠微。豪俊不誇金帐饮，新诗联璧自生辉。
出豫章城南寄友生李用巽兄弟,元末明初,梁寅,翠谷环居似太行，谢家庭树玉生光。题诗晚集松萝径，共被秋眠山水房。城郭楼台堪怅叹，江湖风雪苦凄凉。雁行霄汉他年事，宁厌云林白日长。
凤洲上同刘仲修到郡城,元末明初,梁寅,云中城郭似蓬莱，叠屿重洲绿水回。寺近松关微雨送，津浮兰艇好风催。鸡豚荒径人烟僻，鹳鹤平林画障开。正待幽寻遣羁思，青鞋黄帽喜追陪。
仲修宅春日分韵得园字,元末明初,梁寅,疏雨澹澹烟沙村，花边石梁通小园。荻芽水生鱼欲上，松林日暮鸦争喧。春醪倾玉浑易醉，世事翻云谁与论。群俊题诗拟陶谢，且同烧烛坐东轩。
次韵送文彦高归西昌,元末明初,梁寅,日照江头花片肥，春香冉冉袭行衣。兰苕雨过棹初发，杨柳月圆人定归。金凤晴沙时入梦，白鸥芳渚坐忘机。春深为想重来日，桐叶清阴莺乱啼。
社日,元末明初,梁寅,去年钤北愁多难，今岁城南将过春。为客偶同王谢燕，归农犹愧葛怀民。杏桃烟际红相向，桑柘雨中青未匀。童稚莫嗔无社假，好题新句答芳辰。
送上高易季文之洪,元末明初,梁寅,君将鼓枻向洪都，我值秋风病偶苏。高士亭台劳远梦，仙人城郭阻同趋。云迷紫气蛟龙蛰，风激黄沙雁鹜呼。大郡衣冠烦问讯，何人还忆楚狂夫。
和酬黄吾云,元末明初,梁寅,江上云连长短亭，别怀如水注东溟。早期剑佩朝双阙，又见文章似六经。为国丹心朝捧日，忧时白发夜观星。银河漾漾青峰隔，遥羡秋光生户庭。
傅元宾还理故业,元末明初,梁寅,归来买犊拟躬耕，亲友联居总弟兄。金谷旧时华屋废，浣溪来岁草堂成。旌旗千戍阴云接，舟楫三江白浪惊。好理荷衣玩泉石，深栖终不负儒生。
次韵酬黎以德,元末明初,梁寅,银河斜界树参天，为忆幽人思渺然。亥市尘嚣迂竹径，午桥烟雨傍溪船。呼灯教子栖鸦后，倚杖看山野鹤边。但得文章攀屈宋，何须重赋远游篇。
山中秋夜,元末明初,梁寅,夜对千峰秋气新，萧条岩壑一闲身。松林虎出时窥犬，茅屋萤飞偏近人。傍月把书怜稚子，临风吹笛羡南邻。栖乌应怯梧桐冷，不断悲啼欲向晨。
赠易自然祷雨,元末明初,梁寅,秋郊旱魃昼人立，野老哀吟如雁声。龙工戢翼潭水落，毕星藏光溪月明。霹雳枣枝天将令，太乙瑶坛玄女旌。澍雨千村感谁赐，神功云是易仙卿。
生日和酬黎宾贤 其一,元末明初,梁寅,黄尘恐涴黑貂裘，闾里聊为马少游。五色文章辉北斗，群英冠冕重南州。豹藏玄谷千峰雾，鱼恋苍江万里流。好继前人题桂籍，明年仙阙步高秋。
生日和酬黎宾贤 其二,元末明初,梁寅,新诗多谢祝长年，空谷难来白马颠。自笑少陵真野老，敢誇方朔是天仙。松醪思共匏尊酌，竹简期观石室编。良会不嫌溪路远，小窗月夕听山泉。
病起言怀三首 其一,元末明初,梁寅,卧病兼旬人事稀，草堂秋树挂晴晖。邻鸡乍警饥狐出，林鸟无声独鹤归。风里抛书因力倦，云中餐石与心违。晚吟尤爱松溪静，浅水菰蒋映钓矶。
病起言怀三首 其二,元末明初,梁寅,落落朝霞红冠林，纷纷山霭翠迷岑。一川灌莽人分牧，千丈石潭龙或吟。烈日每愁看赤地，玄云即待起层阴。眼中百物嗟凋耗，多难谁知天地心。
病起言怀三首 其三,元末明初,梁寅,山中日习惟疏懒，秋草连扉客少过。灌圃何因分远涧，入林偏厌长垂萝。移居瞰水心期遂，携友窥岩兴每多。喜似闲僧思方寂，楚山千嶂涌苍波。
送本州判官移宰分宜,元末明初,梁寅,银河玉露晓天低，翠峡黄郊去马嘶。上佐三年官正满，明珠百斛句新题。钤冈草木霜前陨，县郭䲭鸦雨里啼。千室弦歌待明府，今人能政古人齐。
和酬仲修,元末明初,梁寅,闻道逍遥林涧居，移家仍载五车书。拟耕郑谷买黄犊，那忆楚江多白鱼。柿叶遍书云冉冉，山阴坐对树疏疏。寓舍遥知先种竹，何由尘土上衣裾。
和酬伍仲远,元末明初,梁寅,君才高李可为徒，长爱青丝系玉壶。醉折公卿多慷慨，狂歌闾巷足驩娱。黄金易得随时散，白璧非轻待价沽。林下幽人感珍赠，阳春端与俗音殊。
梦中得诗二联觉而足之,元末明初,梁寅,坐对南山鸣鸟稀，松床书帙逗晴晖。闭门无客论朝市，开口恐人谈是非。雨后翠生飞燕羽，花时红拥钓鱼矶。醴溪春色浓于酒，莫遣风烟与愿违。
何伯逊见访赠诗和答,元末明初,梁寅,百里来寻水竹村，鹊声将喜报衡门。山中白石聊同煮，世上黄金未足论。诗似阴何思更苦，迹追园绮道尤尊。贫家无物堪娱客，一树寒梅雪映轩。
君谦遣其子溥来学因寄诗和答,元末明初,梁寅,名士何妨涧谷栖，丹崖高耸白云低。东风莺绕千章木，春水鱼游九曲溪。教子早年窥汗简，从师穷巷乐羹藜。茅堂日候巾车到，花遍山园草满畦。
和酬简九成,元末明初,梁寅,蜀郡名家贤俊多，君才自合置銮坡。云门琴瑟弦须练，玄圃球琳石可磨。雨过春洲采芳杜，月明山舍对垂萝。相思日夕期相见，共乐时清渐息戈。
再和酬简明元,元末明初,梁寅,见说林塘诗思多，竹连幽屿草连坡。晴云过眼白衣化，野水照人青镜磨。百亩山田宜稻秫，千章岑木爱松萝。论交莫景相期远，回日烦君借鲁戈。
和酬舒元珍,元末明初,梁寅,日对黄峰心自清，瑶琴能泻涧泉声。不誇绛阙仙曹贵，却忆云山樵叟名。琥珀琼脂崖上出，珊瑚玉树海中生。元舆已羡才华异，好骋雄辞赋两京。
彭伯埙新婚,元末明初,梁寅,篯铿孙子有仙才，云引箫声起凤台。紫绮应从天上织，绿罗新向月中裁。良宵绛蜡银屏暖，吉日琼筵画障开。金榜巍科见先兆，早将词赋献蓬莱。
癸卯腊月雷,元末明初,梁寅,腊月频闻殷殷雷，荒村昼雨似浮埃。石潭骤起蛟龙蛰，松谷遥惊鹳鹤回。覆垄荠菘青更嫩，出墙梅李白争开。虽愁瘴疠乘时作，先喜春从天上来。
偶成,元末明初,梁寅,山翁自爱缊袍宽，白发尤宜制鹖冠。蓬巷三年贫不病，竹书一箧老仍看。䲭鸦乱噪丹枫晚，鸾凤稀来翠柏寒。渺渺江湖交友绝，空闻渤海沸狂澜。
黄本立东游赠别,元末明初,梁寅,楚邦才子燕台客，万里还山复出山。江汉总归沧海里，方蓬遥在白云间。将趋金马陈三策，却从楼船定八蛮。远道应能念林叟，年年秋草映柴关。
观兰室禅老山阴道中之作次韵二首 其一,元末明初,梁寅,吴山尽处越山多，尚想经行野景和。朝旭射岩晴卧鹿，春泉落沼响惊鹅。山人看竹敲门入，溪女如花荡桨过。千里东游何日再，镜湖明月醉中歌。
观兰室禅老山阴道中之作次韵二首 其二,元末明初,梁寅,诸峰翠拥兰亭胜，稧饮尝闻晋永和。羽客喜邀仙子鹤，野翁仍爱右军鹅。粉垣护竹家家似，棕轿穿云处处过。最好昼眠松下石，若耶溪上听渔歌。
章孟忠和伍仲远韵见寄再和答之,元末明初,梁寅,王谢风流异俗徒，清秋玉露映冰壶。鸿飞碧落期高举，鲸战沧溟叹不虞。松竹小堂兵后葺，桂兰香醑客来沽。寄诗能忆云中叟，大隐墙东志自殊。
为李朝阳题松云图,元末明初,梁寅,涧上小亭双石磐，古松四五云巑岏。横琴坐爱白日静，散发长疑朱夏寒。汎汎轻阴过峭壁，微微香粉落冰盘。我欲同君觅幽处，醉卧瑶席临风湍。
赠西山僧,元末明初,梁寅,高僧自喜岩下住，长见白云飞复回。中天风动松子落，千岁石作莲花开。鸟下林堂待分食，龙游溪水遇浮杯。吴山楚山聊暂往，还把楞伽归去来。
赠白师禹省亲安庆因就试河南,元末明初,梁寅,白郎楚楚关中豪，读书江南心独劳。露凉松寺写周易，日莫兰丛歌楚骚。家近千峰淮甸翠，舟乘三月大江涛。钟陵秋晚正相忆，好趁天风连巨鳌。
丙子岁舟发豫章将往金陵,元末明初,梁寅,常年九日归不得，今年九日重远行。秋水蒹葭自可爱，故园松菊非无情。月下飞鸿过别渚，天明孤鹤唳高城。相将一棹望湖去，即看匡庐岚翠生。
题赤水霞栖图,元末明初,梁寅,故人家居赤水上，二百八十峰嵯峨。明霞时混金碧气，老树尽变珊瑚柯。题诗石壁照松籁，读书茅亭悬女萝。道成不用金膏术，飞向九霄鸣玉珂。
赠安福州尹王义方归平阳,元末明初,梁寅,安成使君廊庙器，六年琴鹤寄山城。草生斋閤少人迹，花映讼堂闻鸟鸣。劝农已报江南政，柱史当驰天上名。一舸秋风暂归去，太行千仞翠峥嵘。
题湛溪黄氏引翠楼,元末明初,梁寅,征君结楼湛溪上，日日钩帘看翠微。长松云际蛟龙起，叠嶂天边鸾鹤飞。巫峡锦屏增秀色，仙人瑶瑟带清晖。把书更觉秋意早，冉冉浮岚飘夕霏。
送江西省照磨王志刚考试湖广,元末明初,梁寅,八月秋深江水清，月明朱舰趁宵征。郎官湖上风云合，黄鹤楼前洲渚生。持鉴棘闱方伯召，扬旌沙路郡侯迎。经通鲁史春秋奥，策问周官礼乐明。十八科名资化笔，三千才子服英声。玉生玄圃圭璋就，金出棠溪鼎鼐成。放榜总称唐陆贽，著书尤羡汉张衡。名区三载承知遇，聊采芙蓉寄远情。
朱尚质挽诗,元末明初,梁寅,魏亭之北朱贤良，三十文章逼汉唐。矫矫云龙行碧落，飘飘天马脱丝缰。山罍牺象珠凡器，苍玉珠玑多异光。太史遗书窥石室，春秋大义揭王纲。方驰健步今文苑，未策奇勋古战场。才似贾生谁敢忌，名班黄宪遽先伤。严君痛失鹓鸾羽，令弟哀思鸿雁行。怅望斗牛铺紫气，呜呼兰桂陨秋霜。故人秉笔争称述，稚子应门待振扬。鸾草琅玕明月照，新坟夏屋白云长。临江孤客怀畴昔，今日生刍空自将。
龙翔寺赠缝人 其一,元末明初,梁寅,蜀绮吴绫惯揣量，并刀常带色丝香。自言多得豪家意，也解穿云到上方。
龙翔寺赠缝人 其二,元末明初,梁寅,山客麻衣岁月多，朔风吹裂奈愁何。若为访我清江上，倩子云中制芰荷。
赠采诗方道成,元末明初,梁寅,乾坤清气治朝音，碧海明珠价万金。他日江南方氏集，流传应遣到鸡林。
西湖歌五首 其一,元末明初,梁寅,美人玉钗燕翩翩，白日照耀黄金蝉。柳丝绿让云鬟亸，荷花红妒茜裙鲜。
西湖歌五首 其二,元末明初,梁寅,鹅黄满壶载船头，酒能解愁人自愁。长堤车马如流水，朝来莫去几时休。
西湖歌五首 其三,元末明初,梁寅,艳妆缓歌金缕衣，舞腰学得雁儿飞。湖西日落月东出，歌舞留人且莫归。
西湖歌五首 其四,元末明初,梁寅,青山入湖湖水青，菱花白白照船棂。山头急雨船须住，水面凉风酒易醒。
西湖歌五首 其五,元末明初,梁寅,钱塘城中十万家，碧瓦龙鳞户绮霞。楼头卖酒船中饮，不如湖上最繁华。
儿子岷自维扬还至金陵得朱县尹仲文手书且云荷接引良厚二绝寄谢时仲文将调官京师假馆维扬 其一,元末明初,梁寅,木犀香里设离筵，建业西风八月天。一骑仍留大江北，双凫何日五云边。
儿子岷自维扬还至金陵得朱县尹仲文手书且云荷接引良厚二绝寄谢时仲文将调官京师假馆维扬 其二,元末明初,梁寅,一札飞来云锦函，也知能共阿戎谈。几夜石头城上月，遥瞻二十四桥南。
钓台三首 其一,元末明初,梁寅,台下澄江山影多，台上蟠木悬青萝。高人一去山寂寂，万古明月照江波。
钓台三首 其二,元末明初,梁寅,独把渔竿烟雨中，身婴尘网与人同。祇缘竞慕终南捷，愈觉高名泰华雄。
钓台三首 其三,元末明初,梁寅,祠庭才拜先生像，舟子乘风发棹忙。欲荐蘋蘩惭草草，回瞻云水白苍苍。
观清江傅氏西园题咏怀旧二绝 其一,元末明初,梁寅,忆昔西园曾见招，春风歌响入春霄。池上题诗花冉冉，林边归骑雨潇潇。
观清江傅氏西园题咏怀旧二绝 其二,元末明初,梁寅,一别桃源迷故津，花随流水几回春。烟尘岂料逢今日，翰墨犹期似昔人。
闻笛,元末明初,梁寅,风入梧桐山月明，卧听邻笛转凄清。未传黄鹤楼中曲，却得羌儿塞上声。
食笋,元末明初,梁寅,楚山春笋楚江鱼，北野黄羊恐未如。老来更厌江鱼美，食笋山中乐有余。
足疾作,元末明初,梁寅,山上浮云坐卧看，茅衡十日步蹒跚。思仙不得飞腾术，愈觉人间行路难。
为王仲义题雪梅,元末明初,梁寅,小桥东郭先生履，曲径西湖处士家。向暖早看花似雪，冒寒更爱雪如花。
清江道中 其一,元末明初,梁寅,几夜江城厌鼓鼙，出关那得更迟迟。鸡豚晓日田家乐，榛莽秋风过客悲。
清江道中 其二,元末明初,梁寅,桕叶生红霞映水，荍花连白雪盈畴。晴天绣画山溪景，却是春光不似秋。
寄章齐高 其一,元末明初,梁寅,葛岭云开青映天，潇洲月上夜无烟。太守爱居山水郡，名流尤羡幕官贤。
寄章齐高 其二,元末明初,梁寅,去年相亲情恋恋，今年相望思依依。石潭遥想蛟龙稳，寒渚空怜鸿雁稀。
寄章齐高 其三,元末明初,梁寅,令弟曾为五台客，经过湖上问平安。芙蓉道远何堪寄，杨柳秋来折更难。
寄章齐高 其四,元末明初,梁寅,山中岁月薜萝春，天上光华印绶新。白首惟思逢世泰，青云那得厌交贫。
山舍偶成,元末明初,梁寅,石峡瑽琤新涨水，柏林崷崒古时坟。黄茅小径无来客，一犬松边吠白云。
代赠李以洪归洪州 其一,元末明初,梁寅,门外梧桐啼早鸦，行人策马踏江沙。归去却怜家是客，重来还念客为家。
代赠李以洪归洪州 其二,元末明初,梁寅,冉冉花明金凤渚，青青柳映木兰船。遥望钟陵在何处，洪崖高出白云边。
代赠李以洪归洪州 其三,元末明初,梁寅,象牙潭里帆过后，石头渡口船到时。洲人洲上迎归楫，山客山中劳远思。
代赠李以洪归洪州 其四,元末明初,梁寅,黄峰岧峣凌紫虚，下有林堂宜读书。绿壑丹崖迟君至，松巢不减住匡庐。
和何彦正春耕十一首 其一,元末明初,梁寅,见说春耕溪水头，赋诗犹忆玉京游。莫誇塞北千蹄马，宁买江南十角牛。
和何彦正春耕十一首 其二,元末明初,梁寅,雨后逍遥南涧上，山田漠漠树重重。绿拖烟外无穷水，青插天边不尽峰。
和何彦正春耕十一首 其三,元末明初,梁寅,垂垂杨柳荫柴扃，远远岩峦列锦屏。江海归来更何事，朝亲农圃夕穷经。
和何彦正春耕十一首 其四,元末明初,梁寅,石壁临流净可书，从教渔子怪癯儒。黄蜂日日粘红蕊，白鸟时时下绿芜。
和何彦正春耕十一首 其五,元末明初,梁寅,自著青蓑久离群，羞将龙剑远从军。雨苗已得邻人惜，烟草常令稚子耘。
和何彦正春耕十一首 其六,元末明初,梁寅,乱后江湖阻舟楫，衣冠强半寓山村。云山紫蕨那堪采，豺虎惊人翠谷昏。
和何彦正春耕十一首 其七,元末明初,梁寅,短笠登山自种茶，萦林石径树边邪。百金自可侔封邑，千骑何劳拥鼓笳。
和何彦正春耕十一首 其八,元末明初,梁寅,竹间樵径行应熟，花外渔舟望欲迷。处处稻畦分落照，荷锹人去水禽啼。
和何彦正春耕十一首 其九,元末明初,梁寅,闲与山氓日共谈，往来溪北又溪南。今代劝农贤太守，他年何武定才堪。
和何彦正春耕十一首 其十,元末明初,梁寅,野夫卧对石门山，怀友其如道险艰。喜诵清诗凉雨后，唤回幽思白云间。
和何彦正春耕十一首 其十一,元末明初,梁寅,业桑树边绿草坐，刺桐花下碧瓷杯。醉和农歌乐农暇，吴盐如雪点杨梅。
寓兴 其一,元末明初,朱希晦,乾坤一旅亭，大梦几时醒。白发无情极，春来不再青。
寓兴 其二,元末明初,朱希晦,山中无别事，诗酒作生涯。鬓雪空催老，何由驻日车。
寓兴 其三,元末明初,朱希晦,山寺钟声歇，夫寒睡起迟。敲冰添砚水，发兴写新诗。
寓兴 其四,元末明初,朱希晦,风尘犹澒洞，江海转深沉。不作乘桴兴，徒怀击楫心。
江村冬日清景,元末明初,朱希晦,屋外梅花的皪，篱边涧水潺湲。竟夕诗翁睡著，不知雪满前山。
寒江独钓,元末明初,朱希晦,翠壁寒云淡薄，沧江老树萧疏。输与扁舟渔父，一生意钓忘鱼。
云山僧,元末明初,朱希晦,树暝烟生绝壁，瀑流雨洒虚潭。他日来寻懒瓒，枯禅还许同参。
秋日客怀 其一,元末明初,朱希晦,百岁光阴石火，几番世事云萍。试问谁人有药，能医白发重青。
秋日客怀 其二,元末明初,朱希晦,梧叶声中夜雨，桂花香里秋风。巢幕偏惊客燕，寄书不见征鸿。
秋日客怀 其三,元末明初,朱希晦,桑落谁家有酒，荷蓑客子无衣。斜日江楼北望，凉天鸿雁南归。
西湖,元末明初,朱希晦,丝丝细雨弄春晴，新水溪头杜若生。我欲与君携酒去，绿阴树底听啼莺。
客箫台书怀,元末明初,朱希晦,有客寻幽蹈紫霞，杖藜入竹访仙家。相逢不道春光老，门外溪风落栋花。
云山僧舍,元末明初,朱希晦,千山万水一枝筇，身在烟霞第几重。最好雁边秋色净，倚天空翠出芙蓉。
秋日和韵,元末明初,朱希晦,溪上危峰乱插空，雨晴苍翠尚濛濛。不堪昨夜西风急，吹落半庭霜叶红。
次御史端公游箫台韵,元末明初,朱希晦,烟锁千峰紫翠层，隔溪幽鸟语相应。碧桃花谢玉芝老，不见神仙只见僧。
寄友,元末明初,朱希晦,不道愁中生白发，也知客里对黄花。凄凉正是陶元亮，有酒无钱何处赊。
戏简叔向陈先生朋南阮君,元末明初,朱希晦,名动竹林惟阮籍，气吞湖海有元龙。相逢一醉思茗饮，细故不留云梦胸。
酬李适庵,元末明初,朱希晦,谩笑人生有底忙，读书坚坐白云房。孙阳未遇骐麟老，空厄盐车太上行。
酬间上人,元末明初,朱希晦,潮退沧江露石矶，生缘千古一天衣。葛藤牙蘖依前长，影落长空寒雁归。
和槐堂李先生韵 其一,元末明初,朱希晦,人生离别将奈何，沧江渺渺山峨峨。山花乱红江水碧，水流花谢春愁多。
和槐堂李先生韵 其二,元末明初,朱希晦,江山有待故人来，好向春风酌绿醅。啼鸟声中春烂漫，雨香昨夜碧桃开。
喜雨,元末明初,朱希晦,稻田渴水十日晴，水车踏转如雷鸣。老夫中夜喜不极，睡觉枕前闻雨声。
和赵翰林韵,元末明初,朱希晦,脱却春衫换酒来，深杯劝客壮怀开。生前万事不如醉，落日乌啼金粟堆。
和谢玉堂归老赵修撰,元末明初,朱希晦,佳客乘闲访隐居，旋沽村酒鲙溪鱼。灯前忽忆十年事，留宿壶山夜读书。
用赵修撰先生韵,元末明初,朱希晦,结屋山中远市嚣，雨余荒径长蓬蒿。平生身外无他事，劝客尊前有浊醪。
夏日山居,元末明初,朱希晦,九衢赫赫涨尘埃，车马憧憧自往来。争似山人忘世念，枕书高卧竹扉开。
寄天则上人,元末明初,朱希晦,老年衰病药相扶，岂有神仙碧玉壶。睡起不知春雨过，半畦佳菊没榛芜。
次回峰西堂韵,元末明初,朱希晦,孤云无住亦无依，长向空中自在飞。情素本来无一物，何须惜别更留衣。
春日有怀,元末明初,朱希晦,无边花柳竞芳春，醉眼看来几度新。今日曲江风景别，落红飞絮正愁人。
次回峰韵,元末明初,朱希晦,煖日浮烟翠欲消，四山空寂境萧条。饱参禅老庭前柏，不问刘郎观里桃。
净名寺,元末明初,朱希晦,才入清凉境，凭高意豁然。山横烟簇簇，溜滴雨涓涓。静坐维摩室，微参达磨禅。秦名人已远，遗像阅千年。
寄无际老禅,元末明初,朱希晦,万事不挂服，把茅还盖头。林深从鹿卧，海阔任鸥浮。圆泽三生契，曹溪一宿留。我牵尘业在，衰白总成休。
失雁,元末明初,朱希晦,畜尔经年久，悬知羽翮长。别来应念侣，秋至忽南翔。遽欲摩云汉，能无恋稻粱。更防机事密，罗网不虚张。
秋日咏怀 其一,元末明初,朱希晦,老作衡门士，长思栗里翁。鬓添今日白，颜减向时红。满地蒺藜雨，一天鸿雁风。伤心看江水，日夜只流东。
秋日咏怀 其二,元末明初,朱希晦,天地一今古，江山几别离。浮云苍狗变，急景白驹驰。老去犹诗律，忧来更酒卮。自从弦绝后，无复觅钟期。
感秋,元末明初,朱希晦,时光随过鸟，身世寄蜉蝣。漠漠江云晚，萧萧塞雨秋。杜陵长恋阙，王粲独登楼。故国今戎马，南征尚未休。
轩居,元末明初,朱希晦,何处净芳襟，晴轩俯碧岑。钩帘赊月色，隐几快人心。世道有荣辱，云山无古今。吾生何太晚，侧耳听虞琴。
伤时,元末明初,朱希晦,叹息王纲废，由来战伐频。周墟半禾黍，秦籍总灰尘。凤去云霄暮，鸡鸣风雨晨。至今流渭水，空忆钓鱼人。
春日自况,元末明初,朱希晦,江边雨初过，正是踏青时。载酒兴不浅，杖藜行较迟。日阴团碧树，风煖韵黄鹂。与客恣游赏，醉来还赋诗。
期倪从事不至用韵以寄,元末明初,朱希晦,天地双蓬鬓，江湖一酒杯。不因佳客至，争得好怀开。拄颊看山坐，登楼待月来。黎明还送别，歌罢重徘徊。
次韵答李适庵,元末明初,朱希晦,泛渚轻鸥并，啼霜旅雁孤。池幽心自佚，路险意何须。兰茝香堪佩，茅茨细可诛。荣名安足羡，耕钓乃吾徒。
答李广文,元末明初,朱希晦,不有封侯相，安能食肉飞。溪山犹发兴，鱼鸟自忘机。曳杖看云去，褰衣步月归。骊珠忽在手，怪底吐光辉。
次韵答友,元末明初,朱希晦,天地等逆旅，利名俱恼人。蓬莱三万里，庄木八千春。白积巾中雪，红飞陌上尘。人生行乐耳，杖履素相亲。
次韵答叔向陈君,元末明初,朱希晦,之子当时杰，人中见不多。豫章蟠厚地，砥柱障狂波。富贵须行乐，栖迟足啸歌。相逢尊有酒，莫惜饮如何。
次韵怀友,元末明初,朱希晦,江山供远眺，万景倍凄清。烟树连秋色，霜钟报晓晴。忧时双鬓改，恋阙寸心明。谁识杜陵老，长吟涕泗倾。
漫兴偶成,元末明初,朱希晦,扰扰贪名者，驱驰易白头。江山长不改，岁月急如流。且尽一尊酒，共消千古愁。可怜金谷废，人去月当楼。
写怀,元末明初,朱希晦,试拂青萍剑，频衔白玉杯。容颜不再好，笑口几时开。水满鱼儿出，泥香燕子来。江山千古意，临眺重徘徊。
约友,元末明初,朱希晦,川岳自今古，阴阳相主宾。红尘纷野马，白日少间人。忽忽身将老，欣欣物自春。相知有朋旧，簪盍莫辞频。
简雪心安上人,元末明初,朱希晦,意行无远近，得得扣柴扉。鼎出金芽细，盘堆紫蕨肥。看云忘世虑，指日悟禅机。错比陶元亮，重来尽醉归。
简叔恭蔡先生,元末明初,朱希晦,举世纷谗舌，锋芒不可干。驱车嗤阮籍，学易慕丁宽。试问黄河险，何如蜀道难。太平无补报，只有寸心丹。
春日访友人,元末明初,朱希晦,行寻春草径，坐敞白云扉。展席面流水，抱琴看翠微。纷纷浮世改，落落故人稀。尚意陶征士，柴车日暮归。
写怀,元末明初,朱希晦,急景催人老，能令鬓有霜。清时思俊杰，拔萃愧材良。鹏鴳自高下，鹤凫终短长。山窗读书罢，静坐一炉香。
春日,元末明初,朱希晦,春来锄药圃，客去掩柴扃。衰鬓不重绿，好山依旧青。微名空自绊，大梦几时醒。已悟身如寄，乾坤一旅亭。
次韵谢箫台叶成翁,元末明初,朱希晦,市上一区足，人间万事非。把杯邀月上，隐几看云归。宇宙身将老，山林兴不违。几时来雁荡，长啸豁岩扉。
上杨指挥将军,元末明初,朱希晦,圣主登宸极，奎躔烂远天。新开丹凤诏，瑞纪赤乌年。山野搜遗逸，朝廷集俊贤。老农还喜剧，买犊事春田。
次郑成翁韵,元末明初,朱希晦,郑老欣相遇，杯浮竹叶清。江关秋已半，山雨夜初晴。河映疏星淡，窗悬片月明。悠然纵谈笑，怀抱为君倾。
和李子光韵,元末明初,朱希晦,门外客初到，坐闻流水声。看书芸叶乱，醉酒烛花明。夜静河汉白，秋高霜露清。玄心开一笑，诗思忽然生。
能仁方丈,元末明初,朱希晦,山中松桂老，浓翠郁纷纷。水壮蛟龙气，风高鸿雁群。浮岚晴后见，疏罄夜深闻。却忆庞居士，衰年屏俗氛。
大龙湫,元末明初,朱希晦,入眼千峰翠作堆，喜寻龙雁窟中来。半崖有日飞晴雪，一壑无云吼怒雷。驻锡已知尊者意，挥毫空想谪仙才。忘归亭下忘归客，手弄潺湲坐碧苔。
送王田著作归赤城,元末明初,朱希晦,江海飘飘万里身，醉游随处乐天真。地无王气非佳地，人有方瞳是异人。可恨龙盘遗建业，谁怜鱼腹葬灵均。明朝杯酒还相别，愁送骊驹又送春。
夏日书怀,元末明初,朱希晦,沧江无处不风波，欲理扁舟可奈何。白发生涯人已老，绿阴时节雨偏多。杯倾鹦鹉同谁醉，剑拂蛟龙强自歌。盖世功名非我事，终期结屋卧云萝。
和习之郑先生韵,元末明初,朱希晦,愧我才疏齿俊髦，也知文物胜弓刀。松边展卷白日静，柳下系舟春水高。自昔襟期同郑老，当今藻鉴失山涛。凭谁说与观风使，要活疲民去吏饕。
排闷简王同善渊上人,元末明初,朱希晦,流光过眼已侵寻，富贵何须满坞金。人世自生今日事，朋交不改向时心。管宁老去常乌帽，元亮归来只素琴。记取岁寒同雅操，长松青映柏森森。
有感,元末明初,朱希晦,城东向晚进风凉，思酒无由入醉乡。人寿不同天地老，客愁应共水云长。沧江风转芦花起，旧圃秋深草蔓长。安得归来遂幽意，呼童净扫读书床。
时危,元末明初,朱希晦,初闻群盗起河北，胡乃流毒江东西。落日空城见烟树，秋风满地喧霜鼙。人忍贪残作蛇豕，畴能愤切诛鲸鲵。中兴自古须将相，济时有策安黔黎。
悼时,元末明初,朱希晦,北风猎猎吹沙尘，天阴雨雪愁杀人。江湖万顷舞蛟蜃，山薮千年藏凤麟。苏卿使节未归汉，商皓采芝先避秦。重华世远不复见，嗟哉风俗何由淳。
忧时,元末明初,朱希晦,总怜黄鹄久离群，只影孤飞日暮云。淮海十年流战血，楚天万里接妖氛。凄凉王粲登楼赋，感慨相如谕蜀文。自古英雄亦何限，几人戡乱树功勋。
和友人韵,元末明初,朱希晦,谁能餐玉驻颜光，两鬓都消镜里霜。岂有雄文驱海鳄，恨无长矢射天狼。十年南国风尘满，千古东陵草蔓荒。兴发会应寻范蠡，扁舟散发弄沧浪。
别云山老禅,元末明初,朱希晦,风流老禅思不羁，悠然邂逅川水湄。谩笑支郎爱神骏，素闻玄度能工诗。天关九重守虎豹，江海万倾生蛟螭。枣大如瓜信可食，何时径往寻安期。
别渊上人,元末明初,朱希晦,鼎食何如饱蕨薇，由来富贵履危机。鹤凫依旧自长短，鹿马至今谁是非。每好问奇兼醉酒，那堪惜别更留衣。人生聚散知何处，风送秋云一片飞。
与夏彦伯,元末明初,朱希晦,白首相闻非一日，青春倾盖动兼旬。艰难总为泛舟役，羁旅乃得连床亲。凤凰叫月箫台夜，蛟蜃翻云玉溜春。此别何时重会面，不堪回首隔风尘。
答沙都事,元末明初,朱希晦,尚忆当年羽葆乘，河流如带绕山冈。男儿堕地四方志，竹帛垂名千古香。越石枕戈终破敌，苏卿持节未归乡。慨予疏懒成何事，祇合藏身老墨庄。
次韵简仲谦倪公叔向陈先生,元末明初,朱希晦,老夫头白犹眼青，喜瞻北斗联文星。陈生饭客甑忘簟，倪子业儒锄带经。矫矫龙蛇出大泽，翩翩鸾凤摩青冥。方今征贤急如渴，会见戋帛辉林坰。
予伤时不古知老将至叹息成诗呈诸同志,元末明初,朱希晦,泾水何曾混渭流，心忘宠辱自无忧。底须老执扬雄戟，且复闲寻范蠡舟。不见越裳来白雉，徒闻蜀岭过金牛。由来感慨关人事，回首春风忆旧游。
送天衢首座还故山,元末明初,朱希晦,凤凰山上瞻华盖，师住白云知几重。海日楼台金翡翠，天风亭榭玉芙容。已经大顶骑驯虎，更向灵源觅卧龙。昨日远公曾有约，禅余看雪最高峰。
寄习之郑先生,元末明初,朱希晦,人生异路分云泥，山尊酒绿思同携。雪色上头老冉冉，风声落叶凉凄凄。南阳深处尚龙卧，北荡空山惟雁啼。何日相期游汗漫，手弄白日凌丹梯。
赠倪仲谦,元末明初,朱希晦,江海鸥盟幸未寒，曾将尺素问平安。每怀徐孺空悬榻，却忆逢萌早挂冠。半夜明星连宝剑，九秋清露溢铜盘。谁能授我长生诀，白日丹成生羽翰。
次竹隐二弟韵,元末明初,朱希晦,侨居村僻面江郊，又见兰阶玉树高。两袖秋风停野骑，半篙秋水漾渔舠。别来每忆歌棠棣，老去犹闻爱绛桃。惆怅对床空有约，几回风雨夜萧骚。
怀古寄友,元末明初,朱希晦,昆仑峰顶何巍哉，五城楼阙天中开。坐招洪崖驻羽盖，笑把西母倾霞杯。古今人世一大梦，英雄霸业仍堪哀。铜仙泪潸承露掌，野鸟歌上琅琊台。
答玑上人,元末明初,朱希晦,岩扉昼静白云生，一枕松涛入梦清。华发故应知老态，淡交还复见真情。参玄已悟三乘法，汗简何须万古名。我住荡南君荡北，平生怀抱几时倾。
简彦明赵征君,元末明初,朱希晦,羲和鞭日竹苍冥，百年世事如云萍。自怜老去鬓俱改，谁道春来愁不醒。野岸风微柳花白，江津水暖蒲芽青。鲙雪红肥社醅熟，几时一到河山亭。
次适庵李先生韵,元末明初,朱希晦,悠悠身世更何如，布褐由来胜锦裾。今日岐阳无凤鸟，秋风笠泽有鲈鱼。功名底用传身后，道业还应继绪余。更好买田深筑室，相期黄发老岩居。
春晚感怀寄李广文,元末明初,朱希晦,玄发经年半已斑，避喧何计入深山。我无大药能医老，谁有真金肯买闲。三月花开反惹恨，几时酒醒一开颜。别来若有新诗句，好倩邮筒日往还。
酬申屠翰林,元末明初,朱希晦,人中至宝识璠玙，词气飘飘遇子虚。五夜南宫曾赐被，十年东观饱看书。宾筵秩秩尊三老，祖帐纷纷饥二疏。吴越溪山信清美，杖藜随处胜安车。
九日,元末明初,朱希晦,秋晚林皋木叶飞，凉风袅袅雁南归。自惭席上著乌帽，不见门前来白衣。瓮满香云醅酒熟，盘飞红雪鲙鲈肥。兴来随处堪行乐，何必佩萸登翠微。
呈丹霞老禅,元末明初,朱希晦,一蓑风雨一渔竿，家近梅花涉水滩。投报已无青玉案，驻颜宁有紫金丹。庞公老去独耕岘，李愿从来久隐盘。自古山林有遗逸，敢将名字动天官。
次韵谢东白叶先生,元末明初,朱希晦,三径归来细竹斑，山人本性爱丘山。紫扉半掩红尘满，诗句长哦白日闲。豪气固应嗤梓泽，幽栖不独羡商颜。旧传却老方应验，我欲相从问大还。
述怀寄刘休休居士,元末明初,朱希晦,云绕青山水绕溪，隐居滋味只羹藜。春风底事生华发，暮景何须待紫泥。写罢素书无雁过，唤回清梦有猿啼。长安市上多年少，赐锦纷纷竞斗鸡。
营寿圹,元末明初,朱希晦,在世徒怀身外忧，汉家陵墓已荒丘。乌鸢夺食终难忍，龙虎图形莫浪求。千载空遗两翁仲，百年同是一浮沤。何如早约柴桑老，结社得随惠远游。
依韵奉谢原礼先生,元末明初,朱希晦,枕溪住处溪水深，竹树云屯青满林。摩诘诗为有声画，渊明趣在无弦琴。鹓鸾冲霄五彩翮，骐驎伏枥千里心。雄篇赠我细把玩，光价岂止双南金。
次潘北山郑叔允韵,元末明初,朱希晦,闲来兴趣倍清新，自爱青山作主宾。天上几时停白日，世间何处避红尘。莺花满目娱佳景，鸡黍同盟忆故人。笑我年衰才较拙，敢将一曲和阳春。
寄天宁方丈,元末明初,朱希晦,霜树萧萧万叶丹，谁怜倦客尚江干。性情每向诗中写，勋业何须镜里看。万里江山秋月老，一天星斗夜光寒。近来满目多荆棘，始信人间行路艰。
简士举陈教谕,元末明初,朱希晦,忆昨天南独倚楼，德星烱烱夜悠悠。贾生名重醇儒列，韩愈才高博士流。老去囊中无长物，由来皮里有春秋。他年禁直皇居近，天禄书多待校雠。
呈浦云赵修撰,元末明初,朱希晦,忆昔承恩入禁闱，儒林便觉有光辉。九重旭日开金殿，五色春云照锦衣。庠序人思三老去，都门祖饯二疏归。归耕幸喜身康健，雨足东皋陇麦肥。
刘休休病起,元末明初,朱希晦,买得南山为卜居，青松绿竹荫吾庐。日长门外堪罗雀，水满溪头好钓鱼。脱粟饱时过禁脔，杖藜行处当安车。家僮忽报长须至，喜接平安一纸书。
寓兴,元末明初,朱希晦,白发园丁喜种园，谩将方法教儿孙。土膏有力须培本，镰铁无情莫刈根。葵藿不堪资鼎食，韭菘粗足媚盘餐。吞腥啄腐今何限，谁识芳鲜味独完。
寄适庵李先生,元末明初,朱希晦,九衢辙迹黄尘满，一隙驹阴白日过。俗事绊人清兴少，山尊留客好怀多。悬知李白偏能赋，却羡秦青最善歌。自古荣名身外事，耕云只合老岩阿。
书怀呈同志,元末明初,朱希晦,今古浮荣不足论，一生旅寓任乾坤。轮囷谩长千年木，濩落还成五石樽。谁复挂冠辞汉阙，客多鼓瑟向齐门。野人自信无机事，年老何妨且灌园。
用韵简叔向陈先生,元末明初,朱希晦,门前车马纷如蚁，草径幽深肯暂过。老去冯唐饶发白，归来季子得金多。春江水阔鱼初上，晓树烟开鸟欲歌。赖有故人相慰籍，杖藜数数到岩阿。
寄李适庵陈叔向二先生,元末明初,朱希晦,中年作恶不胜情，无复芳尊酒共倾。老我韶华如逝水，多君诗律似长城。江东千里暮云合，池上几回春草生。想见凭阑亦清绝，阴阴绿树有啼莺。
幽居漫兴,元末明初,朱希晦,地绝尘喧境自宽，溪南山色坐中看。竹吹绿雾沾书帙，花发红云映药栏。常养泰和知气壮，不求征禄得心安。自从一笑忘鱼后，年老何曾把钓竿。
憎鹃,元末明初,朱希晦,吾闻反哺乌，至孝有纯德。鸟中比曾参，传诵人皆识。又闻驯化雉，翔集在咫尺。陌上随行车，饮啄自朝夕。嗟尔蜀幸帝，愚暗亡其国。游魂化为鹃，物理固莫测。一身尚羁旅，羽毛亦虚饰。生雏百鸟巢，蝼蚁竟饱食。春风口流血，有恨啼不息。侯门拂笙竽，豪客纷弹射。岂不思南归，奋飞摧短翼。何如雉与乌，飞鸣随所适。
和渊上人爱松吟,元末明初,朱希晦,众木与时谢，孤松自寒色。深根远莫移，老干益堪惜。溪南有余地，尘外颇幽寂。手种一万枝，心期二千尺。风云歘交会，雨露浸生息。他日此盘桓，清阴覆泉石。
比述 其一,元末明初,朱希晦,轩辕初铸鼎，鼎成乃登仙。龙髯不可攀，白日飞上天。嗟予堕世网，安得穷山川。鼎湖渺何许，怅望秋风前。
比述 其四,元末明初,朱希晦,东南有美箭，出自稽山竹。初发号哀猿，再发落飞鹄。忆射聊城书，功成一何速。贤哉鲁连子，千古仰高躅。
自述 其一,元末明初,朱希晦,老鹤复老鹤，笼中稀饮啄。岂无万里心，高飞向寥廓。
自述 其二,元末明初,朱希晦,君看堂上燕，差池自双飞。一朝秋风起，巢空何处归。
自述 其三,元末明初,朱希晦,驱车出城东，禾黍生故宫。君看两铜驼，卧此荆棘中。
自述 其四,元末明初,朱希晦,驱车经北邙，悲歌泪如水。君看冢累累，埋没蓬蒿里。
所思 其一,元末明初,朱希晦,鹦鹉本聪慧，不与凡鸟同。因以巧言语，何由脱樊笼。
所思 其二,元末明初,朱希晦,百舌复百舌，间关弄春晴。谗臣在君侧，巧语谁为听。
所思 其三,元末明初,朱希晦,门前好杨柳，春风摇绿丝。花飞乱白雪，青春能几时。
杂咏 其一,元末明初,朱希晦,户枢动不朽，源水流不浊。修身保天和，味道得真乐。
杂咏 其二,元末明初,朱希晦,北叟塞上马，秦人宫中鹿。语默知是非，得失见祸福。
杂咏 其三,元末明初,朱希晦,嗟彼横江鲸，一朝著钓饵。何如五总龟，曳尾泥涂里。
上陈员外,元末明初,朱希晦,荆山郁嵯峨，屹立高摩空。光辉韫奇璞，瑞气成白虹。草木借余润，飞雨青濛濛。悬知有至宝，追琢烦良工。连城未易酬，美价璠玙同。行将献天子，持入光明宫。
和谢一源上人,元末明初,朱希晦,道人来蜃江，移席秋夜深。天高明月出，清辉浴波心。道人来雁荡，悬锡青松岑。瀑布落晴雪，烟霏生夕阴。谢公去已远，遗迹谁能寻。讵那宴坐处，千古开禅林。莲宫耸突兀，布地皆黄金。何时一洗耳，试听颖师琴。平生屐几两，亦有山水淫。悬知群鸟中，有此孤凤音。行当谢世事，与子同浮沉。
和简叔向陈先生仲谦倪公,元末明初,朱希晦,我家雁荡南，啸傲云松下。平生伯牙弦，不恨知音寡。晚交倪与陈，荏苒几寒夏。骐驎日千里，鼓车岂合驾。缅思昌黎公，低头拜东野。文润三峡流，毫端恣挥洒。奋飞既胡越，有怀不可写。新诗来启予，沧江珠盈把。于时月露清，竹叶滟金斝。遗音锵钧韶，古意薄风雅。遥瞻德星聚，烱烱光照夜。汉廷方渴贤，平步登金马。譬如磥砢材，匠石岂云舍。宁为汲黯戆，无效齐王假。披肝见精诚，结舌类喑哑。古来英雄人，起自耕隐者。
次本之侯先生,元末明初,朱希晦,忆昔抱长剑，去作东南游。缑山高刺天，翠绕藏书楼。修竹净三径，往来惟羊裘。苍龙未变化，紫凤曾栖不。上揽明月辉，下盼沧江流。酒酣发长啸，万籁生清秋。别来难再晤，奈此人事稠。每怀招隐处，桂老山更幽。隐士不可招，援桂聊淹留。赋诗且自乐，斗禄乌足谋。
除夕,元末明初,朱希晦,麒麟在灵圃，瑞世为祯祥。五蹄而一角，形类非犬羊。西狩不得时，折足遭锄商。宣尼空悲叹，涕泪沾襟裳。
叹世,元末明初,朱希晦,乾坤一开辟，日月常往来。朱颜不再好，白发专相催。旷视藐万古，荣名安在哉。遁世有余乐，何必求蓬莱。
答东白叶征士,元末明初,朱希晦,至宝惟人材，所宝非全璧。缅怀古圣贤，頫仰流汗赤。龙媒日千里，远道如所适。一鸣万马瘖，见之皆辟易。伯乐虽相知，不辨骊黄色。斯人去我久，千载犹旦夕。伟哉东白翁，平生数亲炙。南望吹箫台，矫首空叹息。何时一相见，斗酒浇胸臆。醉酒且勿言，中心期饱德。
写怀 其一,元末明初,朱希晦,人生有定分，胡为乱天常。尺土乃培塿，散樗非栋梁。观鱼慕庄子，御马思王良。丈夫贵知己，郁郁徒自伤。
写怀 其二,元末明初,朱希晦,野老何愚庸，团形从大块。林居玩清景，悠然与心会。佳菊没榛丛，幽兰伍萧艾。岁晚冰霰交，见之徒感慨。
杂咏,元末明初,朱希晦,威凤备五彩，羽毛一何奇。歘乘长风起，误落天南陲。朝食琅玕实，暮栖琼树枝。行当凌八极，斥鴳焉敢窥。
自况拟古 其一,元末明初,朱希晦,风波在平地，世路几瞿塘。怀哉贤哲人，千载能留芳。悬知萧艾多，不比猗兰香。老翁聊自笑，发短心甚长。
自况拟古 其二,元末明初,朱希晦,羲和鞭六龙，白日不我待。读书竟无成，坐惜朱颜改。长安誇斗鸡，豪华岂长在。何由得成仙，高飞向蓬海。
自况拟古 其三,元末明初,朱希晦,人生天地间，倏若尘栖草。恨无大药资，容颜岂长好。白璧终销毁，青松亦枯槁。饮酒且放怀，毋为叹衰老。
自况拟古 其四,元末明初,朱希晦,隐士居丘园，衡门守荒寂。啜菽甘有余，饮水清无极。嗤彼夸毗儿，浮荣定何益。梓泽今已空，春风蔓茨棘。
自述 其一,元末明初,朱希晦,吾闻汉中郎，琴斲焦桐尾。縆以朱丝绳，遗音中宫征。上弦操白雪，下弦弹绿水。世无赏音人，谁能一倾耳。
自述 其二,元末明初,朱希晦,狂世等浮云，变态何纷纷。龙媒行万里，耻与驽骀群。自从周道废，雅颂不复陈。愿言继先哲，千载垂清芬。
自述 其三,元末明初,朱希晦,群书日夜读，往往皆陈编。何如穷物理，朗悟心中天。坐来万想灭，灵府何翛然。所思在良友，使我长悁悁。
山居自况,元末明初,朱希晦,嗟予任疏懒，落落负明时。玄发倏已改，素心终不移。焚香读周易，觞酒调朱丝。所乐在冲澹，浮名良可嗤。
齿疾,元末明初,朱希晦,我今老将至，辅车邀病魔。一语不出口，终朝卧林阿。退之念脱落，幼舆能啸歌。蔬食滋味少，咽漱津液多。眼明幸读书，流年任蹉跎。
答汪谦之先生,元末明初,朱希晦,江城满楼台，月夜吹笙箫。神仙集华盖，鸾鹄来丹霄。中有羽衣客，举手欣相招。扶桑朝出日，溟海秋翻涛。一身藐八极，御气时游遨。悠然视天宇，万古同泬寥。却思卧玄圃，天鸡弄嘐嘐。饥餐金光草，渴饮玉卮醪。何当乘清风，蹑鲤随琴高。
自述寄友,元末明初,朱希晦,十月天雨霜，木叶半凋悴。巨海增波澜，群峰献苍翠。身居一窝中，意出万象外。喜闻古人言，颇胜俗客对。设席罗酒浆，未饮已心醉。曜灵急西驰，盛年岂能再。送子才出门，天风舞兰佩。
义鹘行,元末明初,朱希晦,林深结暝色，苍翠摇烟霏。维时春夏交，众鸟巢高枝。于中有双鹳，卵育常及时。舂锄亦有托，旦夕欣相依。雄飞远求食，雌来哺其儿。啁啾聒人耳，坐厌腥风吹。群雏半黄口，翅短争习飞。间或遭弹射，滋味焉足奇。弱者强之食，感慨徒伤悲。海鹰何从来，鸷猛一何酷。骞腾复盘旋，意欲喂饥腹。老拳不空施，利嘴贪食肉。鹳兮善护巢，飞鸣急驱逐。鹰兮虽善扬，饕馋岂知足。鸟雏赖生全，脱祸免茶毒。扶弱在抑强，足以厉风俗。岂不见兄弟怒阋墙，夫妻雠反目。恤怜当救灾，敦姻须睦族。禽鸟尚急义，人情何反覆。吾言非箴规，履行宜自勖。
卧云卷为陈去题,元末明初,朱希晦,吾闻神仙人，中有希夷子。冥栖华山颠，高卧白云里。
和友人韵,元末明初,朱希晦,孤桐生高冈，幽兰出深谷。雨露含碧滋，烟霞媚幽独。佩惟楚客纫，琴待良工斲。嗟彼春风前，纷纷艳花木。
和彦远叶先生韵,元末明初,朱希晦,姬周得天下，乱臣才十辈。王纲一解纽，政教何茫昧。宣尼抱麟泣，此意谁能会。从来六籍灰，文风委蒿艾。穷兵尚专征，岂识包桑计。故国悲黍离，日落寒云翳。吾闻昔盛时，蓂荚生尧砌。
有感,元末明初,朱希晦,君不见千里马，有时困羁靮。不遇九方歅，龙文更谁识。又不见五彩凤，有时铩羽翮。不如鹜与鸡，聚族自争食。人生遭轗轲，俯仰今犹昔。贤有不黔突，圣有不煖席。圣贤尚栖栖，我独何恻恻。但恐白日沉，年光竟虚掷。乾坤等蘧庐，寿命非金石。愿餐不死药，蓬瀛杳难觅。乘化复奚疑，委心任所适。故国遗铜驼，秋风暗荆棘。霸图有兴衰，人事无休息。矫首望归云，鸿飞楚天碧。
赠国恕先生客中识面始见如故,元末明初,朱希晦,先生卜筑依林薮，编蓬为门瓮为牖。心造羲皇太古前，道传邹鲁千年后。隐遁宁非鹖冠流，龙钟已是庞眉叟。子真谷口自耕岩，中散山阳空锻柳。平生视世一浮埃，富贵于身复何有。床上常堆元晏书，尊中满泛柴桑酒。兴发挥毫黑电飞，粲粲骊珠惊落手。诗成不啻万人传，吟罢如闻百灵走。五岳之中泰华尊，下视群山俱培塿。我因流寓偶相逢，识面便似知心友。蔼然和气即阳春，徒尔芳妍映衰朽。剧谈不了清夜徂，光动文星逼南斗。人生会合良有时，叹息欢娱岂能久。起来击剑为君歌，歌长剑作蛟龙吼。明朝别去遥相思，渭北江东几回首。
雪夜放歌,元末明初,朱希晦,羲和羲和鞭六龙，白日西飞几时歇。旧年已去新年来，苦厌兵尘尚骚屑。嗟予流寓客未归，年老思家心欲折。江云黯惨北风来，一夜雨花吹作雪。夜长祇有梦还家，梦破衾棱冷如铁。起看宇宙绝纤埃，彷佛三山白银阙。群阴渐灭阳气回，柳眼舒春草芽出。君不见汉袁安，僵卧闭门肤欲裂。一朝富贵来逼人，经邦论道称材杰。又不见唐杜甫，饥走荒山泪成血。致君有术徒自怜，布褐许身侔稷契。我今齿落百不堪，况乃疏顽临事拙。愿销兵甲事春农，四海清平万民悦。
秋夜长,元末明初,朱希晦,秋夜长，不成寐，床前月光白如纸。歌窈窕，怀清泠，夜中怪底荒鸡鸣。倒裳起舞感慨作，乾坤无处无戈兵。空山孤鹤更清唳，忧怀欲写茫无际。坐看黄叶坠我前，零露漙漙下庭砌。明星烂烂银汉横，铜壶滴滴刻漏长。事殊兴极听转悄，夜如何其渠未央。秋夜长，长如此，年来谁识征夫苦。忍抛儿女戍边城，妇事姑嫜应门户。嗟尔群栖乌，绕树徒惊飞。岂知孤凤凰，集彼朝阳枝。可以舞箫韶，衔瑞图。一四海，混八区。凤兮凤兮览德辉，凤兮凤兮览德辉。
寄云山寺僧人草堂,元末明初,朱希晦,白云深羃羃，青山郁峨峨。道人无住著，奈此青山何。山中草堂花映户，禅味由来最清苦。嗟予寥落徒相思，身绊尘缘乃远阻。李邺侯，懒瓒公，平生道气长塞胸。法中老将人中雄，曾翻砚水作玄雨，号令神物驱蛟龙。朅来谈笑九天上，坐使六合生华风。苍生戢戢俱在甄陶中，公今顾我如有意，会飞杖锡凌苍空。
藤杖赠西原道人,元末明初,朱希晦,山人赠尔藤一枝，怪形偃蹇如蛟螭。平生丘壑我所爱，魑魅惊走安敢窥。梓潼当年赠桃竹，书阁照夜然青藜。吁嗟古人迹已远，能无此物相扶持。赵州八十始行脚，芒鞋健步双庞眉。登山涉水览幽胜，意倦未必忘归期。旧传化龙不复见，能解虎斗安足奇。吾师履行极平坦，世人方寸生九疑。云山住处本禅寂，猿鸟为伴真相知。大千由来在脚底，要探理窟穷玄机。鼓枻还从甬东去，出门一笑孤云飞。
和戴文准,元末明初,朱希晦,材重椅桐价璧瑜，山川清气孕魁奇。谈经夺席输年少，独步当今更有谁。君如局促辕下驹，平生志气壮万夫。虞卿穷愁书始著，孟轲好辨言非迂。今人虽生古人后，古人岂与今人殊。要吞五车在胸次，取之无尽用有余。圣贤道脉传不泯，名悬万代日月俱。致君唐虞比稷契，岂但可托六尺孤。文风远扬起颓俗，才行杰出称醇儒。我今见君一倾盖，情同鱼水交欢娱。丈夫重义轻富贵，厚颜滥禄非吾徒。却笑扬郎老执戟，一官不徙谁吹嘘。多君韫椟同美玉，不待善价安肯沽。何妨教儿压新酒，长歌且鲙松江鲈。
借韵简叔向陈先生,元末明初,朱希晦,干戈寻满地，愁杀杜陵人。云蔽青霄日，风扬碧海尘。积骸腥血满，飞檄羽毛新。倦坐凭乌几，长吟岸白纶。拥麾思宿将，伏阙忆忠臣。何日枭群寇，余波泽四民。朝廷安反侧，草莽足容身。会见祠郊庙，歌诗荐白麟。
次韵自述寄连隐君,元末明初,朱希晦,林下栖迟好，一窝天地春。流年催白发，随分守清贫。伯乐能知马，商锄不识麟。素琴当挂壁，黄卷久堆尘。交友慕徐稚，从人嘲子云。世情多反覆，道味独醇真。田野深禾黍，溪流半藻蘋。白云闲伴鹤，明月静窥人。酾酒能无醉，论文会有因。相期游汗漫，垂钓汉江滨。
答李子光,元末明初,朱希晦,群鸡溷野鹤，意气独昂昂。谁料红尘里，能逢白玉郎。双凫俱北翥，一雁独南翔。久别何须叹，相思岂易量。声名过沈鲍，制作拟班扬。笑我人材拙，何如袜线长。流年悲白发，却老慕仙方。仅得清而瘦，终期寿且昌。篱边栽细菊，径底植修篁。抱瓮田畦外，操觚涧水傍。蹉跎千里志，愁绝九回肠。公子多文翰，天葩压众芳。朝廷崇礼乐，歌颂美成康。堂上莱衣舞，阶前萱草香。瑶琴弹绿绮，雅调合清商。指日罗英俊，承恩步玉堂。
答适庵李先生韵,元末明初,朱希晦,价高由少室，望重自元纮。奕世遗簪笏，清时识鉴衡。文章尊贾董，智勇贱黥彭。圭璧含余润，埙篪协正声。岳分嵩峻极，源出渭流清。宾馆怜巢幕，侯门耻餍鲭。平生敦夙好，俊逸蔼芳声。律已纲常正，填心道义精。鹑悬衣可结，毫健笔能耕。诗垒时坚壁，词场夜斫营。别来常慕蔺，何日遂班荆。紫气宁临顾，函关枉候侦。风姿劳我梦，月旦与谁评。柏厉凌霜操，葵倾向日诚。朝廷严战伐，川泽困渔征。群竖凶犹活，诸公愤不平。器攲因满覆，弨弛在排檠。漕待木牛运，功须汗马成。轮云知变态，金石见交情。烟瘴连淮海，风尘隔蓟城。行当洗兵甲，且复酌杯铛。击壤欢农父，传书走价伻。山林聊自逸，猿鸟不须惊。凤阙瞻佳士，鸡窗忆旧盟。蓬蒿栖仲蔚，松菊媚渊明。琴调朝飞雉，笙歌午啭莺。乾坤万里在，寒暑四时更。愁发长千丈，吟髭白数茎。穷居仍野处，坎止任流行。相去如吴越，思君太瘦生。
夜泊古崎,元末明初,陈亮,寒山夜苍苍，清狷数声响。风生芦苇鸣，水落洲渚广。月暗知潮来，时闻人荡桨。
秋暮怀刘宗鲁,元末明初,陈亮,海国别来久，长怀琼树枝。闲斋坐幽独，怅望秋风时。自非物外人，邈焉难与期。空伤绿华歇，坐惜白日驰。徘徊孤月明，怆恻蛩声悲。对此更愁予，劳歌空尔思。
冬日游屿南登龟石赋诗贻同志,元末明初,陈亮,畴昔过兹乡，驻马望龟石。蹉跎两鬓华，始作登临客。是时冬向深，气候未萧瑟。追随得良友，周览访奇迹。浮云散轻阴，日霁见海色。千岩含暮景，湖影浸空碧。郊原纷绮错，左右罗第宅。向来多贤豪，声誉何籍籍。良辰作佳游，此地几登历。我来一感慨，俯仰视今昔。落日松风生，迟回景将夕。
应制赐宋承旨马,元末明初,王佐,圣明天子齐唐虞，四方混一同车书。大宛西域总臣附，万马入贡皆名驹。天闲十二森成列，牝牡骊黄色俱别。罗帕轻笼锦作鞯，丝缰稳鞚金为勒。玉堂学士真老臣，日日趋朝侍紫宸。承恩特赐飞黄马，骑出通衢不动尘。飞黄之精直天驷，四足腾飞苦星驶。况拜亲题御制诗，奎壁垂芒照人世。须知君恩如海深，臣骑黄马当赤心。风云会遇有如此，彤笔宜书焕古今。
题桑直阁江山胜概图,元末明初,王佐,我昔趋神京，道出匡庐峰。手持绿玉杖，遍踏金芙蓉。是时秋高天气肃，最爱秋声满岩谷。万顷湖光带白蘋，九叠屏风挂飞瀑。结巢便欲栖云间，夔龙趋赴鹓鸾班。才名用世果何有，赢得归来双鬓班。至今梦想烟霞趣，拟托毫缣写情素。君家此图谁所摹，似我当时旧游处。远山缥缈如游龙，好处尽在烟岚中。晴波落日曳澄练，枯林老叶鸣秋风。屠苏高下林间起，水色山光画图里。软红无路到柴扉，空翠常时扑书几。中流放棹知何人，锦袍坐岸方乌巾。若非高洁鲁连子，应是风流贺季真。我生垂老愿未酬，鲁人讵识东家丘。图中胜概倘易致，便从此地营菟裘。
和元正见寄,元末明初,王佐,早岁承书问草莱，忍将怀抱向人开。秋霜荆棘关头墓，寒雨钩辀海上台。须鬓已从青镜改，梦魂曾逐片帆回。天涯一掬思亲泪，待洒泷阡万树梅。
酬孙典籍仲衍见寄,元末明初,王佐,忆昨交游日罄欢，清时曾议共弹冠。春风草檄将军幕，夜月联诗羽客坛。江海只今来远信，云霄无复望飞翰。惟应剩酿陶尊酒，迟尔归来共岁寒。
发龙湾别王惟吉张廷彦,元末明初,王佐,日日摛毫纪玉音，敢期清梦到山林。贾生对策曾前席，疏傅归来更赐金。日月行瞻丹阙迥，烟霞归去草堂深。相看已是康衢叟，击壤无忘报国心。
舟次匡庐寄同朝诸公,元末明初,王佐,翰墨同时侍禁闱，恩荣宁谓及寒微。舍人旧掌丝纶诰，御史新裁锦绣衣。天上鹓鸾还接武，江边鸥鹭已忘机。他时行部如相觅，秋水芦花是钓矶。
题李谷清雪景,元末明初,王佐,梁园飞雪玉缤纷，坐列金貂酒半醺。借问当时谁授筒，相如词赋最淩云。
百马图,元末明初,王佐,蹄影参差踏软红，曾观万马拥飞龙。旌旗不动金笳歇，一片川原锦绣中。
竹枝词,元末明初,王佐,竹林塘西越女归，双双采莲歌夕晖。兰舟荡桨忽分去，两岸风花高下飞。
美人红叶图,元末明初,王佐,谢家夫人咏柳絮，黄陵女儿歌竹枝。谁信长门秋淡淡，西风黄叶断肠词。
金陵赠别诗送彦晦先生南归,元末明初,王佐,玉帛戋戋贲野蒿，天恩浩荡比雄涛。休誇樗散耽泉石，且竭葵忠答旆旄。骚席共留青玉案，山人先制绿荷袍。凤台别后空回首，五色云中日月高。
赠吕希曾,元末明初,王佐,十里长堤旧筑沙，桥林犹自拥高牙。九霄鸡犬神仙宅，七叶貂蝉宰相家。徐榻清风挥麈尾，谢庭春雨长兰芽。辉煌不独金符重，紫诰千函灿墨花。
峡山飞来寺,元末明初,王佐,紫殿金光坠九霄，鱼龙峡里骇波涛。夜闻风雨空山动，晓见云霞别殿高。灵鹊翱翔栖未定，野猿魍魉去还号。昨游绿鬓今如雪，莫怪栽松鹤已巢。
龙山,元末明初,王佐,韶江西望是龙山，猿鹤曾闻响佩环。草色映檐苍翠合，茶烟绕树白云闲。陶潜笑傲羲皇上，谢朓文章伯仲间。松下石泉清似玉，何由一掬洗尘颜。
湛碧亭,元末明初,王佐,平生最爱方壶画，又见新城湛碧图。别业须如徐孺宅，好山浑似贺家湖。白鱼入馔宁论价，绿酒盈筒不用沽。何日闲寻杨处士，钓竿随意拂珊瑚。
畅情,元末明初,邓羽,花无长在树，人无长在世。有花须当赏，有酒须当醉。秋霜上鬓来，春风吹不去。
绝句,元末明初,邓羽,人生天地长如客，何独乡关定是家。争似山翁随所寓，年年处处看梅花。
题大痴山水,元末明初,杨维桢,前山后山青不了，大树小树枝相樛。老痴胸中有丘壑，貌得江南一幅秋。
琴川怀古,元末明初,陈基,揖让思虞仲，弦歌忆子游。学文须到鲁，议礼必宗周。俎豆今如此，干戈苦未休。惭非割鸡者，安敢话屠牛。
常熟西郊,元末明初,王祎,稻禾敛嘉实，兰蕙摧孤芳。华滋日已歇，游子多慨慷。林皋集鸟雀，畎亩散牛羊。物情各有适，心与归云翔。
过虞山,元末明初,倪瓒,陈蕃悬榻处，徐孺过门时。甘冽言游井，荒凉虞仲祠。看云聊弄翰，把酒更题诗。此日交欢意，依依去后思。
瑶芳楼,元末明初,宋濂,虞卿草堂虞山东，芳时众集尊前同。花下女歌莺绕树，门前客至鹤开笼。玉盘落乳卷明月，铁笛度曲来秋风。醉吟互出绝奇句，健笔尽属轩辕公。
题顾定之墨竹,元末明初,邾经,虎头诸孙总痴绝，老安不痴乃用拙。忆在吴中写墨君，雪楮水缣每飘撇。妙处不减文湖州，同时更有柯丹丘。眼底只今无此客，使我悒悒怀风流。苍梧想见斑竹活，看画忽焉忧思豁。安得二老从之游，搔首凉风起天末。
题读碑图,元末明初,邾经,孝娥碑在曹江滨，谁其作者邯郸淳。中郎八字因赞美，后来索隐宁无人。老瞒久欲窥神器，既见此碑心若愧。较三十里乃遁辞，奸雄寔惮杨脩智。脩乎脩乎智有余，用之治世将无如。露才扬已古所忌，况复汉贼基黄初。今我怃然观绘墨，怀贤为尔伤鸡肋。研磨铜雀台上瓦，点染霜毫动秋色。绝妙好辞天下无，异代读碑传作图。长歌落日西风起，酒酣击缶声呜呜。
题芦花散人小像,元末明初,邾经,朔云化石忽五彩，石也能言泣真宰。玉堂调笑辞金鱼，月冷西湖醉魂在。风流忆尔承平时，接䍦倒著驴倒骑。仙游何处惊堕影，秋空冥冥如见之。黄鹤飞鸣杳无迹，西风满地芦花白。玉龙吹断不可招，空掩画图三叹息。
题画梅,元末明初,邾经,疏烟小晕生瑶岛，仙鉴星明试妆早。云母围风晓未寒，玉龙嘶天春不老。忆昔相逢萼绿君，别来珠佩留苍云。素鸾惊舞月破碎，琼台歌断音纷纷。灵㕙解点玄霜汁，粉靥冰花照人湿。返魂竟失箧中香，翠羽悲啼声转急。纷吾欲下巫阳招，楚骚遗恨湘川遥。书凭凤女双飞翼，泪掩鲛妃一尺绡。
题澄碧楼,元末明初,邾经,燕入雨侵帘，鸥栖月近檐。白纡三泖曲，青隐九峰尖。夏簟风漪展，春醪雪乳拈。元龙怜远客，高卧想无嫌。
奉同谢雪坡次韵杨孟载,元末明初,邾经,紫薇花下月波凉，谢傅风流锦作裳。况有凤团新赐茗，犹余鸡舌旧含香。仙槎杳杳秋无际，宫漏沈沈夜未央。荅赠扬雄诗句好，野人传诵下吴航。
走马灯,元末明初,邾经,清时何事及宵征，人马萧萧夜向明。历块风前微有影，衔枚月底寂无声。一身转战三千里，数骑看为百万兵。待得烧灯佳节过，烽烟永息贺升平。
题兰亭长咏图,元末明初,邾经,兰亭已榛委，衣冠非昔年。吁嗟觞咏乐，犹托画图传。
题映雪图,元末明初,邾经,夜雪明书几，寒风入缊袍。如何烧凤蜡，只解饮羊羔。
三友图,元末明初,邾经,冰雪淡相看，心期许岁寒。莫同桃李伴，容易及春残。
吕德叔小小斋,元末明初,邾经,斋居不自大，容此眇然身。汎览乾坤内，俱为逆旅人。
题画,元末明初,邾经,隐者山林得静便，松风不动兴悠然。竟将尘事抛身外，只许泉声到耳边。
题桃花白头翁,元末明初,邾经,前度刘郎阻胜游，漫歌风雨替花愁。自怜人与春俱老，底事幽禽也白头。
题桂花十二红便面,元末明初,邾经,金粟枝头十二红，何年飞向广寒宫。素娥只爱青鸾舞，且近琼楼立晚风。
题纨扇美人,元末明初,邾经,蝶粉蜂黄满眼新，小园微步不胜春。白团欲把歌唇掩，生怕流莺也妒人。
读列女传赋巴陵韩氏女,元末明初,方行,从容就死更题诗，才德兼全两不遗。恨骨已归江海葬，芳名长共古今垂。节高蔡琰胡笳曲，义重班姬述祖词。再拜魏公忠献后，有孙端可正民彝。
泳渔沧庙,元末明初,高明,麟阁图形与世更，唯侯英烈死犹生。斗牛夜焕双龙气，山谷时闻万马声。瘴雾辄从风里散，枯苗齐向雨中荣。民心恋恋无时已，长共溪流一带潆。
读广琴操,元末明初,刘仁本,朝阳有异士，曾造重华庭。一鼓南风曲，万物为和平。东姬及汉晋，秦楚无余声。彼或怨以怒，又或淫而倾。素弦不为理，千载怀幽贞。美哉昌黎伯，掇拾风雅英。颀然作十操，拟托周孔名。辞情或微隐，古意谁能征。抱琴适东海，乃遇邹阳生。广操一紬绎，援琴为我听。三叹有遗音，始足扩其情。天地既寥廓，日月行清明。夜忽梦圣哲，吾衰感精灵。起谢抱琴士，伐木何丁丁。长揖出门去，幽思秋冥冥。
含山操二解,元末明初,宋濂,含山有云，莫蔽我衣。彼荷戟者，迫我以驰。我驰我驱，泣涕如雨。仰视白日，光不照下。地不可穴，天不可缘。舍旃舍旃，我尚何言。含山有石，其光差差。石或可转，我节可亏。我夫何之，欲从无所。舍彼黄泉，无相见者。谁谓渊深，我视若陵。我死得死，中心之宁。
王国祀仁祖庙乐八章 其一 迎神奏淳和之曲,元末明初,宋濂,皇图聿崇，茅社受封。礼分虽异，孝思则同。缅怀世德，源深流鸿。报本有祀，式昭神功。
王国祀仁祖庙乐八章 其二 奉牲奏庆和之曲,元末明初,宋濂,王国之东，清庙翼翼。奉我皇祖，享祀弗忒。荐以牲牷，敢曰充腯。神其迪尝，纯嘏是锡。
王国祀仁祖庙乐八章 其三 初献奏保和之曲,元末明初,宋濂,皇祖载德，既淳且仁。弗耀其身，委祉后人。眷兹藩服，典祀维寅。清醴方荐，歆其苾芬。
王国祀仁祖庙乐八章 其四 亚献奏清和之曲,元末明初,宋濂,穆穆灵宫，庭燎有炜。贰觞载升，神其乐止。其乐伊何，锡我繁祉。磐石之宗，本支百世。
王国祀仁祖庙乐八章 其五 终献奏成和之曲,元末明初,宋濂,神兮下临，陟降在庭。不见其形，如闻其声。冷风萧然，达于两楹。礼成三终，神保攸宁。
王国祀仁祖庙乐八章 其六 饮福奏咸和之曲,元末明初,宋濂,神具醉止，威仪孔肃。曰尔孝孙，来饮尔福。介尔眉寿，膺尔百禄。子孙保之，以引以续。
王国祀仁祖庙乐八章 其七 彻豆奏嘉禾之曲,元末明初,宋濂,礼备乐举，祀事攸宜。孰其尸之，废彻不迟。皇哉神惠，覃及我私。灵氛将逝，如何勿思。
王国祀仁祖庙乐八章 其八 送神奏德和之曲,元末明初,宋濂,杳兮忽兮，神运无迹。鸾驭上征，星流飙疾。其灵在天，其主在室。亿万斯年，孝思无斁。
宋铙歌鼓吹曲十二首 其三 昭义节度使李筠据泽潞弗服上御六师平之为斮老雄第三,元末明初,宋濂,斮老雄，雄势蹙。连寇师，树高纛。袭边城，施虿毒。王赫斯怒誓加戮。百万貔貅若林矗。行视嶕峣胜平陆。升城齐呼山岳覆。飞矢贯臂拔其镞。雄斯穷，畀炎熇。朱鸟鸣，反舌缩。反舌缩，四海服。
宋铙歌鼓吹曲十二首 其四 淮南节度使李重进不庭凭恃江淮招集亡命上亲讨之为长淮沸第四,元末明初,宋濂,长淮沸，沸若汤。有蛟下潜石作房。腥沫旁洒，矛距四张。欲鼓孽浪浸日光。真龙出，火鬣明。炳暴髓，焦毒吭。歼厥凶丑如刺狼。水安流，若镜平。皇威洽，濊泽滂。建万寓，庆无疆。
宋铙歌鼓吹曲十二首 其六 师克南平趋朗州武安节度使周保权拒命讨获之为鹰之扬第六,元末明初,宋濂,我鹰之扬，于彼南楚。目城无全，尚何有险阻。虏周惛惛，曾莫搆思。仇孽既殄，胡反噬我师。袅骑厉，华眊旋。海水立，霄旭昏。杀气回薄蓊若烟。濯征斯克功无前。王度远引靡不肩。
宋铙歌鼓吹曲十二首 其七 诸将伐蜀取剑州蜀主孟昶封府库请䧏为巴蜀平第七,元末明初,宋濂,惟彼巴蜀，务靡丽以夸。金块珠砾，纳政于邪。于铄王师，如虎如螭。㩋夷凶族，使民气以摅。足不加首，臂岂大于股。启关迎䧏，崩角无敢后。声明宣，流被区。有百蛮来，同孚至理。上邻二五皇，德羡且阜。
宋铙歌鼓吹曲十二首 其八 南汉刘鋹据岭南良将征之鋹教象为阵以禦我集劲弩射之奔鋹遂诣辕门䧏为象斯奔第八,元末明初,宋濂,象斯奔，扩南爝。开重昏，揭两曜。通粤海，接闽徼。虏初弗知，跳踉以戏。敢持厥鷇，雏斗与隼，俱力索。气销始就缚。三早凯旋，奏戎乐。威神出自天，显彼帝略。千秋万年，烝庶和且延。
宋铙歌鼓吹曲十二首 其九 王师伐江南江南主李煜䧏时彗出柳历舆儿为彗出柳第九,元末明初,宋濂,维彗出柳，六合布新。矧此弹丸，何敢不臣。彫弓宛转，铁骑参潭。天堑未度，已无江堧。帝诏将臣，俟其来宾。慎毋疾击，以病吾民。长蛇成围，不异祥麟。孱王既䧏，市无惊尘。大宣皇化，覃于至仁。
宋铙歌鼓吹曲十二首 其十 太宗既继大统平海节度使陈洪进献漳泉二州为拓闽关第十,元末明初,宋濂,闽关屹南纪，上应牛女星。南将窥瘴海，东或带沧溟。五季失羁御，藩镇擅甲兵。太阿既倒持，僣窃渎恒经。谁欤据二州，于此建节旌。予夺自已出，况复望来庭。太宗嗣宝符，涣号风霆行。稽首归厥命，覆冒仰王灵。鞮译通绝域，圭贽集明廷。神猷杳难测，穆穆臻泰清。
宋铙歌鼓吹曲十二首 其十一 吴越王钱俶见上威德日盛尽献其土地为吴越归之十一,元末明初,宋濂,皇王握神契，重华叶帝谟。神兵从天下，歘忽千万余。挥戈日为回，投鞭海成枯。奋击八极间，健疾飞电如。钱氏最先觉，方物久内输。终知乔岳尊，邱阜欲何须。登民献天府，不烦神戈诛。帝德统罔极，万国混车书。
风树亭诗,元末明初,宋濂,山有嘉树，油然发荣。岂不欲静，风挠之鸣。我思我亲，颜猊日改。子欲养之，亲不子待。呜呼噫嚱，孔怀孔悲。山高海深，孰堪喻之。内而九藏，外而四体。皆亲之枝，同一根柢。根既拨矣，而枝独存。夙夜哀号，莫达九原。白杨萧萧，泉扃夜閟。我亲我思，得无蕉瘁。亲不可见，音容是求。求之不得，血泪交流。作亭墓隅，是曰风树。仰之瞻之，心焉孔瘁。
灵槐诗,元末明初,宋濂,难谌惟帝，厥命孔赫。鉴于九有，显相有德。先宋九君，既南而微。微不遂倾，世臣毗之。世臣之家，鄮山之下。岁时来归，旗节车马。冯轼而趋，衮衣佩璜。其绶伊何，将相之章。雄城渠渠，黎庶如雨。相臣戾止，耄倪咸喜。岂无公侯，孰能后昆。三相二王，国存与存。谁其尸之，其德有始。既受多祜，又有孙子。钜海汤汤，朔风荒荒。不沦于危，不显其光。孰云菑播，而不有穫。天将昌之，嘉征允灼。崇堂有庭，其左有槐。匪植而生，惟德是培。天实培之，或戕于人。人力虽劳，其能胜天。南园膴膴，有萌期蘖。其本如达，靡有摧害。始轧而卑，忽拔而穹。其兆斯何，宜卿宜公。明明天子，俊乂是使。矧兹世家，王公之嗣。嗟尔君子，天休汝膺。何以占之，灵槐在庭。
赠阎希曾参政山东诗,元末明初,宋濂,山东钜藩，统府惟六。民物阜蕃，土地饶沃。宸衷轸之，百司棋布。谁挈其纲，政乃无斁。乃诏近臣，尔钝尔往。宣朕至怀，参佐其长。臣钝曰吁，臣恐弗胜。方岳重镇，厥任匪轻。帝曰俞哉，尔毋固辞。精白一心，力行无疑。钝拜稽首，即日启行。君臣一心，共底隆平。我知阎子，有学有文。五色灿然，出类超群。子之往矣，期建功勋。贮见政绩，迈于古人。古人有云，尽瘁国事。子尚勉旃，服之毋忒。
杂体五首 其一 效颜平原,元末明初,宋濂,丹桃艳阳实，移自武陵源。柔风拂纤条，鲜泽沃灵根。吐葩当春茂，结实俟秋蕃。盈盈大如斝，有色极华丹。卫之不敢亵，期以奉君餐。君餐发灵和，神滋生玉颜。无为升玄化，玄默即轩辕。
杂体五首 其二 效陶征君,元末明初,宋濂,流幻百年中，有如水中泡。虚形本不实，何以永今朝。悟此造化意，肆情常逍遥。夜来风雨至，南园秀芳条。采之荐美酒，斟酌乐陶陶。斜川素心友，叩关约游遨。相携步广陌，遂与品物交。惊飔乱陵蝉，坠照落岩猱。归徕枕肱卧，遐思溯寂寥。黄唐不我逮，缅焉心烦劳。
杂体五首 其三 效谢临川,元末明初,宋濂,竹死不变节，蕙焚尚余馨。秉性有恒操，墆物非至情。左崦结层构，中园穿空冥。井花遥上白，风影时献青。筑灶试丹诀，濡毫誊酒经。一为缨笏累，殊嗟神府扃。事去虑将澹，感来心已醒。薨薨哀饥鸢，累累叹冻蝇。逝将命脩驾，薄言旋故坰。㪺秾浇阳卉，泛碧破阴苹。观化验群品，褰襟咏三精。情素谅已展，爵服吾何营。
杂体五首 其四 效颜特进,元末明初,宋濂,周庭体王国，汉制建神区。环极法北辰，玄筴应萝图。绮殿祥飙转，丹阙宝气浮。象魏压辇道，兽环衔金铺。宫花锦队展，御柳翠銮围。长生临宇县，亿载握皇符。琛贽九夷集，梯航百蛮输。天开睿情怿，道洽臣节孚。奉觞鳷鹊殿，奏疏承明庐。元功在献替，昌言列都俞。殷勤宣大雅，持用补嘉谟。
杂体五首 其五 效鲍参军,元末明初,宋濂,少年趋京洛，京洛多繁华。迅河日流驶，崇芒郁巍峨。宛马游龙行，文轩流水过。晨夕骋般乐，张筵陈绮罗。观禊濯曾涧，行酒上阳坡。宛转七盘舞，萦环北里歌。中有岩栖士，如同颜阖家。寻云因剪木，饮窦却搴萝。时盼城阙中，流尘深如何。自咤逸德殷，颇兴贤达嗟。及时不行乐，长有好容华。
韶光将暮芳事未经托物念时濡毫成句,元末明初,宋濂,入春已三月，不见曜阳葩。有足限户阈，而能搴物华。芳林仅只尺，幰车日来过。缟李感明雪，赪桃凝崇霞。焱开通莺使，晖媚促䗬衙。要友具嘉游，岂乏玉鼻騧。钩白出川曲，采绿向层阿。行乐固云得，将军犹枕戈。
浩怀,元末明初,宋濂,漆园欲齐物，伯阳期守玄。脩轨务绝绊，冲志在潜渊。夕阴冥蕙幌，晨阳暖石田。外胶一以遣，澹泊返自然。五图非谬记，九籥有真诠。青青林间雨，勃勃谷窦烟。松华行将熟，米之酿红泉。
古辞四首 其一,元末明初,宋濂,步月空阶下，蟋蝍迫人啼。急扶邛竹杖，越过画楼西。登楼望南山，山峰如髻丫。西头云起处，定自故人家。谁家采莲女，面如白玉盘。相对悄无语，风吹荷叶翻。晓行秋川上，无柰秋色何。芙蓉难堪折，却愁零露多。
古辞四首 静室二首 其二,元末明初,宋濂,静室似僧庐，绝与黄尘隔。引雀喜留黍，惜苔懒穿屐。有时倚幽轩，情境一何寂。只有岩华飞，随风亦无迹。明月出东山，照见西林明。龙蛇布满地，欲步还自惊。试问夜何其，鸟喧自知更。谁探千载意，寂默乃其情。
古辞四首 题亭上壁三首 其三,元末明初,宋濂,意随流水行，却向青山住。因见落花空，方悟春归去。花飞岂解愁，愁之损年华。请观未蕊时，何处得飞花。山花招客笑，山鸟唤人鸣。相逢本偶尔，花鸟亦何情。
古辞四首 其四 古曲,元末明初,宋濂,思君不可见，忽见阶下花。此花君手植，如见君容华。嫣然索予笑，不语意自佳。花容方窈窕，因君愈妍好。见花情尚多，见君将柰何。
晓行,元末明初,宋濂,荒鸡一再号，驱车事晨征。寂寂秋风萧，况此华月明。万顷琉璃中，着吾一身行。肝胆尽冰雪，毛发亦含情。超然鸿濛初，顿觉百虑溟。安得王子乔，为言此时情。
始衰,元末明初,宋濂,四时相推斥，行年五十过。触心若无悰，况复值春华。良节足游衍，逝龄翻成嗟。蹙眉拭花露，按愁聆禽歌。气索怯缩风，颜凋仰流霞。倚林思寝䄄，躧坡企行车。志士惜坠景，达人伤逝波。宁不动灵襟，潸然下涕多。人生大化中，飘萧风中花。百年终变灭，感慨欲如何。
寄远曲 其一,元末明初,宋濂,泪尽愁难尽，燕归人未归。遥知君念妾，似妾忆君时。
寄远曲 其二,元末明初,宋濂,忧心不可写，天际望归舟。江长望不极，更上一层楼。
寄远曲 其三,元末明初,宋濂,妾有五字诗，寄君君勿忘。十朝成一字，字字九回肠。
寄远曲 其四,元末明初,宋濂,关河劳梦魂，欲见杳难凭。照君文绣帐，相近不如镫。
遣兴,元末明初,宋濂,鹑衣皆恶颜，章绂无丑容。容颜未尝异，人心自不同。西邻起高楼，妖冶衒春秾。玳筵陈圆方，朝暮杂歌钟。东家席为门，著书述轩农。岂能望膏粱，糠覈亦不充。一门轩盖集，一门蟊罔空。是非千载定，奚恤达与穷。
川上夜坐约王子充同作,元末明初,宋濂,四山动暝色，红日下蒙翳。川光生夜明，一白欲无地。星斗可俯拾，恍疑青天坠。旷景与心涵，直接溟涬际。若非隔林锻，不知有人世。
病怀,元末明初,宋濂,人生老须至，在我不敢辞。老人多寿康，我胡病扰之。一从婴弱痾，筋力渐告疲。凌晨频揽镜，且复伤鬓丝。固知非金石，难可百年期。如何未五十，摧塌已不支。岂非蒲柳质，望秋辄先萎。历观宇宙内，气化相推移。试求古贤豪，存者今为谁。当知事必尔，奚以嗟叹为。儿童种旅葵，芳叶正参差。南风一披拂，流光欲生煇。玩之百忧忘，浊醪聊自持。
望钟山作简周先辈,元末明初,宋濂,钟山菀如沐，绣巘孕春饶。生黄归灌棠，骇绿乱陵苕。谷沸桃雀集，飙回川景娇。兹今愧畜轸，宿昔忆联镳。陟峻鼻生火，酣芳脸带潮。诗情霞间迥，酒缬望中销。偏怜晴萝思，长丽凉月宵。文园病渴吻，沈生减围腰。江表周公子，华采双凤翘。逸兴如遄举，相随撷鞠苗。
题方方壶画钟山隐居图,元末明初,宋濂,飘飘方壶子，本是仙者伦。固多幻化术，笔下生白云。白云缥渺间，拔起青嶙峋。似是朱湖洞，笙鹤遥空闻。岂无许飞琼，烹芝噏华芬。鍊师从何来，面带山水文。相期守规中，结庵在云村。心游帝象先，神栖太乙根。我㖟上清诀，卫以龙虎君。内㴠玄命秘，一气中夜存。行当去采药，共入无穷门。
题新竹图送张齐贤 其一,元末明初,宋濂,猗猗淇园竹，写之纨扇中。持以奉翁寿，期翁如武公。
题新竹图送张齐贤 其二,元末明初,宋濂,猗猗淇园竹，阅岁常青青。持以奉翁寿，愿翁逾百龄。
题新竹图送张齐贤 其三,元末明初,宋濂,猗猗淇园竹，本根蔚且蕃。持以奉翁寿，显荣多子孙。
答胡将军,元末明初,宋濂,将军去征蛮，军气如鹰扬。宝剑白玉璏，铁马青丝缰。旌甲带亮月，笳箫激清商。韩彭当后拒，褒鄂作前行。顾盼多姿态，出入生容光。奋迅东海滨，海水为腾骧。定如汉贰师，去縳楼兰王。想见凯旋时，横槊赋篇章。椎牛飨壮士，歌之侑行觞。功勋名鼎鼐，永世不能忘。
送李生还四明诗,元末明初,宋濂,北风何逶迤，雪花大于手。之子有远役，忍劝尊中酒。念子初来时，才思若茧丝。抽之已见绪，染就五色衣。被之行儒林，孰不生艳慕。跹跹媚学徒，三步亦回顾。余生老且至，秋发垂两肩。得之喜欲舞，如获宝璐然。素编耽清昼，青灯坐深夜。深玄欲忘寝，荐味如啖蔗。一朝别我去，何以释离忧。不禁秦淮水，流子江上舟。但愿逆风起，吹舟不得往。共穿钟阜云，时看白石长。风本无情物，岂能知我心。事既不能谐，赠言如赠金。须知九仞山，功或少一篑。学功随日新，慎毋中道废。群经耿明训，白日丽清天。苟徒溺文辞，萤爝欲争妍。姬孔亦何人，颜回了不异。肯堕盆盎中，当作瑚琏器。不见金谷园，琼芳委尘沙。泰山有乔松，老干凌苍霞。四海皆兄弟，知己独难遇。伯乐傥弗逢，盐车厄骐骥。明年二三月，罗山花正开。登高日骋望，迟子能重来。
送黄伴读东还故里,元末明初,宋濂,我昔弱龄时，辄侍而翁游。经畬日耕概，艺圃兼旁搜。泰山一以颓，欲往将安从。岂意麒麟儿，复出湖水东。尔年踰二十，文采昭清秋。灿灿五色锦，孰肯寘道周。一朝捧贡函，群彦让先登。毡墨新题处，祥云为之升。南宫虽免试，成均复渐摩。庭中传且叶，几见寒雨多。天子坐法宫，诏翻金匮书。尔独当青年，执笔与之俱。九年游降敕，持经赞藩王。出入禁闼中，衣分泥水香。有时献新文，跪诵黼扆前。帝曰尔小臣，才思何蝉联。声名落人间，一如潮水生。蛟龙助气势，坐使汀洲平。双亲在乌伤，不见今三年。青宫为奏请，即日乘舟旋。顾我发种种，与尔会神京。悬镫青照夜，不翅父子情。别言不忍出，况复为新吟。吟成意莫尽，一字一寸心。别去明早来，立业继而翁。翁名亘天地，不见初与终。持此赠尔行，棹发龙江麋。官书有严程，勿恋故山薇。
寄方编修以愚并简徐大年,元末明初,宋濂,方君足文史，二十即决科。州县治文剧，史馆仍编摩。须知轩冕荣，莫换山水癖。钓清一川舟，揽翠千峰屐。岂徒糜岁月，且复注春秋。书法严衮斧，笺记分薰莸。虽然落湖江，政自忆京辇。雪尽马蹄乾，花簪貂帽浅。十龄不能见，一旦忽奇逢。楚泽蛟龙雨，秦淮雕鹗风。红灯梦未残，明月家何处。典衣沽酒别，蹈雪骑驴去。匆匆千里意，沉沉三月余。可怜天边雁，不带山中书。怀人隔秋水，题诗写山石。若见徐征君，须言共相忆。
游仙篇赠邓尊师,元末明初,宋濂,真人契玄冲，翩翩泠风俱。游行一气中，流耀周八区。丹雀衔白环，来授宝秘图。内感炎灵方，欲采三素腴。鍊成赤明液，郁华凝黍珠。苍龙为濯氛，上玄来辟非。将期学真侣，度之升紫虚。自知滞尘凡，何能应玄符。颇闻琵琶峰，肉芝发琼荂。玉掌如婴儿，烈日暴不枯。定当分刀圭，成此列仙儒。
送黄尊师西还九宫山,元末明初,宋濂,崔崔九宫山，翠蕤倚层青。飞观峙后先，宸奎烂晶荧。中有遁世翁，霞衣佩葱珩。仙徒一万指，执简听使令。年来遘兵燹，散走如流星。翁独牵青牛，寻云自躬耕。翠华幸江汉，扈从森幢旌。俯伏黄鹤矶，再拜陈中情。天日下照临，簪裳受余荣。今又奉玺书，翩然觐神京。太官给珍膳，法酒双玉瓶。祗因逢景运，重瞻泰阶平。致使方外士，恩宠沾鸿灵。一旦赋归欤，行裾逐云轻。自言当弱冠，绿袍佐山城。风露感末疾，离家炼黄宁。药烹日月鼎，符参龙虎形。经中气象昭，玄览极窈冥。欲期起泥丸，翀飞出孩婴。名花满皇都，春风语流莺。景气非不饶，归思竟缠萦。芳岁去如矢，逝彼日堪惊。纯阳一销铄，重阴遂相乘。余闻重自愧，颠毛类枯茎。逐物尚役役，栖身亦㷀㷀。幸有一寸丹，能与万化并。何时滴秋露，相期注黄庭。
题玄麓山八景 其一 桃花涧,元末明初,宋濂,桃花满灵涧，树老不计春。白云如可问，为觅种桃人。
题玄麓山八景 其二 凤箫台,元末明初,宋濂,箫史去已远，朱鸟不下来。幸有山头月，怜来入酒杯。
题玄麓山八景 其三 钓雪矶,元末明初,宋濂,钓雪立苍矶，入夜鱼不食。不食非水寒，自是钩大直。
题玄麓山八景 其四 翠霞屏,元末明初,宋濂,古石不改色，绛绿自成围。谁裁一片霞，为我制秋衣。
题玄麓山八景 其五 饮鹤川,元末明初,宋濂,渴鹤忽飞来，爱此一勺清。五湖非不多，恐染凫鹜腥。
题玄麓山八景 其六 五折泉,元末明初,宋濂,一汲复一汲，有若步云梯。终然投东意，万折不肯西。
题玄麓山八景 其七 飞雨洞,元末明初,宋濂,飞泉洒成雨，洗尽尘土胸。欲持青芙蕖，去㴞赤鲩公。
题玄麓山八景 其八 蕊珠岩,元末明初,宋濂,吟上蕊珠岩，诗成不敢写。疑有绿毛仙，洗髓梅花下。
别义门,元末明初,宋濂,平生无别念，念念只麟溪。生则长相思，死当复来归。
题李息斋竹,元末明初,宋濂,别驾声名远，先生节行尊。百年耆旧尽，二老典刑存。已返辽城鹤，难招楚客魂。人间留翰墨，不独重玙璠。
题李广利伐宛图,元末明初,宋濂,贰师城头沙浩浩，贰师城下多白草。六千铁骑随将军，风劲马鸣高入云。师行千里不畏苦，战士难教食黄土。上书天子引兵还，使者持刀遮玉关。乌孙轮台善窥伺，宛若不降轻汉使。玺书昨夜下敦煌，太白高高正吐芒。戍甲重征十八万，居延少年最翘健。杀气漫漫日月昏，边尘冉冉旌旗乱。水工决水未绝流，旄竿已揭宛王头。执驱校尉青狐裘，牝牡三千聚若丘。惜哉五原白日晚，郅居水急㳺魂返。
题段将军征羌图,元末明初,宋濂,西域都护多男儿，护羌校尉仍出师。生羌八种来寇塞，白剑欲接双龙飞。凡亭山上血漂杵，奢延泽中鬼应语。至今有花皆成丹，疑是当年血未乾。
题李西山古木图,元末明初,宋濂,营丘云昏朔风急，老蛟堕地作人立。震雷怒电破杳冥，山鬼野狐皆夜泣。李侯城南射虎归，手裂生绡吞墨汁。狂呼袒臂写此图，云雾晦冥元气湿。回看荒原万枯树，颜色惨澹神尽戢。乃知妙夺玄化功，庸史如林岂能识。当时二李如二龙，俊气英声动都邑。百年灾变不须臾，骥去图存安可絷。君不见风流人物今已徂，岂特丹青绝代无。
凉夜曲,元末明初,宋濂,红爵绿疏回晓光，翠眉雪肌凝白肪。蝉衫麟带结宝珰，吴丝蜀桐啼凤凰。盘龙兰鼎生暖香，桃生豹枕展曲房，夫君不来凉夜长。
鸳鸯离,元末明初,宋濂,结发成昏期白发，谁道鸳鸯中道拆。妾身虽作土中泥，妾䰟长与君同栖。娶妻祇为多似续，妾有三儿美如玉。愿君勿娶全儿恩，一娶亲爷是路人。
阳翟新朱定甫赋 其一,元末明初,宋濂,别苑蘼芜弄小花，平洲赪蔗开轻牙。春风如水极摇荡，流入天涯不识家。网轩栖尘远凝纸，青鸟不来红树死。雄鸾雌鹊此日分，惜杀娇䰟过遥渚。隔帘花影望微月，鸾桥似度龙绡袜。倏无忽有情柰何，泪洒杜鹃枝上血。碧箫曲歇粉痕灰，红脚蛛丝结镜台。望极官河斜雨外，时时疑是翠车回。
阳翟新朱定甫赋 其二,元末明初,宋濂,黄雀风长雨洗枝，丹鱼出水赤光肥。遥天寥海绝行迹，翠减红销知为谁。曲阁香凝龙气暖，腻叶蟠花带云浅。正是双蛾巧唤愁，欲断应凭胡燕剪。滴泪和泥封锦书，书中一字一行啼。莫恨鲤鱼红尾短，随波好送到辽西。蹙衄鸡头徒若沸，绀房莲子光细细。折莲寄远被丝牵，舞鸾却识莲中薏。
阳翟新朱定甫赋 其三,元末明初,宋濂,露渍银床金索冷，明月不言星靥靥。御街朝马响缨铃，几树梧桐鸦影淡。暗拭衰红出绮房，无心宫额贴花黄。秋裳未结鸳鸯缝，交刀裁破一帘霜。昔日翠翘今白葆，可惜韶容镜中老。纵使青天不解愁，凉榭芭蕉泣秋晓。兰烛啼红愁夜阑，江南清怨属哀弹。挑鬟斜凭玉栏干，报道金笼鹦鹉寒。
阳翟新朱定甫赋 其四,元末明初,宋濂,镇帷犀重鲜室温，白天碎碎玉花纷。窗开云母不知夜，帐结流苏散锦文。盈盈小妾被流黄，抱瑟升楼发浩倡。铜龙漏极曙光动，驩绝竟忘寒夜长。祇恐愁红向春死，不死应须探春髓。龙刀切纸印冰花，贴在九华赪壁里。冉冉南光走冷圭，梅含春影与云齐。青丝玉壶具憔悴，井底生尘却解携。
和王内翰见怀韵二首 其二,元末明初,宋濂,才名老去惬休官，圣泽高深只自欢。侍宴每容亲绣衮，从游偏许近和銮。久知琛贽来殊俗，渐喜寰区洽治安。惟有张骞犹未返，玉关秋早节毛寒。
和郑博士见赠韵,元末明初,宋濂,秋霜染得鬓成丝，祗为烟霞劳梦思。谁料杜陵垂白发，得同郑老合襟期。荷衣荇带烦新制，涧草岩花逞故知。便欲从君同点检，归裁冰茧写成诗。
走笔送金贤良,元末明初,宋濂,飘零已觉二毛侵，且向西风问苦吟。蜃雨蛮烟十年梦，龙韬豹略一生心。星垂钟阜知天近，水入秦淮似海深。不是秋帆连夜发，典衣呼酒共登临。
和郑奉常先生宴集诗韵,元末明初,宋濂,我生空负月临奎，文学何曾遂昔期。柳子未成非国语，匡衡徒患作人师。探珠赤水欣同调，结屋青萝得所依。泉石要为中世托，姓名岂料九重知。东西御馔尝分赐，出入天门更不疑。虎籞秋严威闪闪，龙楼日转影祁祁。年华自觉随流水，造化谁言类小儿。别梦屡形分讲席，归田一似旧㳺时。常随采药衣沾雾，几度寻花屦带泥。投老幸知同臭味，此生端不慕轻肥。芳筵夜秩杯行数，绛烛春融客醉迟。一代耆英都在坐，百年文献欲还谁。独怜邺下支离叟，莫斗长安绝妙辞。赖有西风吹酒醒，搔头向月谩赓诗。
和苏编修㳺东明山诗,元末明初,宋濂,东明胜槩实佳哉，图画天然八面开。云影入帘纷似絮，峦光染袂绿于苔。学书犹忆临池写，采药曾经带雨栽。祗为鱼龙期变化，致令猿鹤互惊猜。数茎白发虽侵镜，百鍊丹心不作灰。中使传宣承顾问，东朝进讲每低徊。月移禁掖藏书署，花压瀛洲视草台。岂意衰龄沾异渥，因兹胜赏得重陪。丁宁杉桂无奇句，约束溪山属骏才。倚杖指林寻故迹，赐衣湿雨借新焙。名编递玩丛如笋，嘉卉当筵粲若杯。松鼠沿窗行且偃，山禽窥客去仍来。但知笑齿时频启，何事愁肠日九回。寄语山灵休厌我，看花莫待作诗催。
题送别图,元末明初,宋濂,使星一点照闽堧，驿舍春浓酒易乾。官柳似知离别意，故将翠缕拂雕鞍。
题隐居图,元末明初,宋濂,楼台倒影浸虚泓，嘉树擎寒不尽青。何日过桥分半景，傍云同筑草玄亭。
题长牧溪五燕图,元末明初,宋濂,谁描乳燕落晴空，笔底能回造化功。髣髴谢家池上见，柳丝烟暖水溶溶。
题张子璿画林泉幽趣图,元末明初,宋濂,翩翩公子实仙才，笔下云泉泼翠开。若是人间逢此景，定应呼作小蓬莱。
宜兴强如心避地而归扁其居曰复初斋来征余诗 其二,元末明初,宋濂,避地归来景物迁，白烟凉草思凄然。摩挲为问庭前树，不见苍髯已十年。
送叶明府之官郫县,元末明初,宋濂,文章才子之官去，见说郫筒酒正醲。饮罢细观循吏传，莫缘山色忆芙蓉。
哀王御史,元末明初,宋濂,剪纸难招御史䰟，蛮烟瘴雨但空坟。纵然有石题新篆，谁守扬雄死后文。
猗欤诗,元末明初,宋濂,猗欤君子，在括之阳。餐然其章，有玉其相。厥声孔扬，声之伊何。如岩之峨峨，不刿不颇，屹立而弗阿。塞庭远而，其势绵如。酣如连如，贪噬我中区。君子扬扬，为天子使。诞敷皇灵，以詟其类。彼何人斯，是絷是维，不虞其无知。彼何人斯，是维是絷，不恤其无拂。我金其躬，我赤其衷。我节之崇，以迄于终。皦尔之行，孰能尤之。真尔之刚，孰能柔之。㳺麟之冲冲兮。鸣凤之嗈嗈兮。我思君子，维邦之容兮。
云寓轩诗,元末明初,宋濂,云溶溶兮无根。倏聚忽散兮不知其门。变化罔测兮契乎道真。龙虎名区兮列仙之伦。剪云制衣兮结云以为神。超然高洁兮日与云而相邻。步虚九天上兮不沾世氛。水火交媾兮日月吐吞。云兮云兮予寓尔以终其身。
蛟门春晓图歌,元末明初,宋濂,瀛海无垠，波涛吐吞。涵浴日月，参契鬼神。怪山如云自天坠，万丈壁立蛟为门。南有金鸡之俯啄，北有猛虎之雄蹲。值狞飙兮奋扬，束怒潮兮腾奔。掷玉毬兮干霄，洒轻雾兮飞尘。雪山冰崖之可怖可愕兮，帆樯簸荡不可遏，恍疑下上于星辰。晨鸡一鸣海色白，层霞绚彩光如璊。纵横闪铄缚不定，海神推上黄金盆。灵境飘摇在世外，髣髴直至扶桑村。何人结屋于其间，云是甬东才子开琼关。云间吹箫双鹤下，坐聆环佩声珊珊。有时共谈三十六洞之秘笈，绿文赤字可以镌苍顽。猿拾花兮春片，鱼泳昼兮晴湾。日媚嫣红桃点点，风入凉翠松翻翻。中襟濯尽万斛之黄埃兮，不知声利是何物，便思紫府跻真班。黄鹤山人列仙儒，九霞为冠青绡裾。手提五色珊瑚株，幻出一幅真形图。令人毛骨动飒爽，思乘灏气超清都。清都中有十二楼，往来尽入琼姬俦。金符玉节锦臂韝，白台度曲弹箜篌，双成按拍歌莫愁。我愁正孤绝，我兴欲飞越，矫首东望神光发。蓬壶春残瑶草殷，麟洲芝生翠环结。我爱仙人萼绿华，面如莲花双鬓鸦。几年相期饭胡麻，至今不来云路遐。何须龙虎鼎中求丹砂，何须天河稳泛牛斗槎。但令坎离交媾翻三车，气毋不动生黄芽。我赋蛟门歌，细看铜狄时摩娑。长绳孰为羁羲娥，白石应泐金还磨。不学长生将奈何，不学长生将奈何。
赠虎髯生诗,元末明初,宋濂,虎髯生，铁铸形，金铸声，双睛闪烁如怒鹰。东飞欲尽三韩地，西飞要绝康居城。刺刺论世事，满口吐甲兵。于焉栫长图，于焉建交营。地联大牙霜月苦，天控虎口䨧云冥。若笑我言狂，我醉勿复醒。十万生灵定齑粉，夜半鬼燐烧空青。南方大诸侯，闻之心胆惊。便遣使者持弓旌，招之至麾下泄此气峥嵘。生出谢使者，人言慎勿听。逃入积翠巢崚嶒，身衣鹿皮明，首冠竹箨撑，窣窣起向松风行。虎髯生，狂似李，粗似彭，何不执取红氂丈二鎗，搴旗斩将声谹谹。
镊白发 其一,元末明初,宋濂,白发如青草，剪已竟还生。草青能变白，发白不复青。人生须知会有尽，紫马驮钱沽酒倾。
镊白发 其二,元末明初,宋濂,昨日花如绣，今朝花作尘。人身一如花，何为长苦辛。古今富贵皆黄土，唯有青山解笑人。
婺州新城诗,元末明初,王祎,额额婺城，十里其周。昔圮今崇，伊谁云谋。谋夫虽多，材则匪优。宪司有命，总于叶侯。侯来自括，其政有捷。乃颁役要，乃定土法。乃稽民籍，第其乙甲。庶民毕来，遐迩爰发。取土于隍，取石于冈。筑之登登，鼛鼓载扬。侯来戾止，督我巡功。载劬厥躬，食息靡遑。自春徂秋，为日凡百。功以告成，不缓不亟。雉堞云连，楼橹山植。既壮既严，势乃雒雒。方役之兴，民讹孔腾。侯曰尔民，尔毋卒争。凡今之为，图尔于宁。尔宁尔居，其溃于成。城既成矣，民则具喜。我有室家，我有父子。昔危莫保，今获攸止。匪侯我恩，畴克臻此。维古有言，民心靡坚。可与乐成，虑始则难。维侯不疑，事以卒完。维侯不欺，民以卒安。至坚者金，不朽者石。金石可毁，孰载侯绩。维侯之绩，有永无斁。作此颂诗，用播乡国。
存存斋为沈仲说赋,元末明初,王祎,理有太极，至全而纯。厥分动静，曰为阳阴。化育之妙，运行无垠。维帝降衷，赋于下人。凡人之生，其禀匪殊。匪厚于圣，匪薄于愚。是谓成性，至善弗渝。存而又存，乃其本初。道由此出，义由此立。存之之功，弥久不息。维其不息，与圣合德。与天为一，天之牖民。亦孔之明，如何愚人。自戕其成，幸兹哲人。日夕战兢，尚克敬哉，以无忝尔所生。
家居二首 其一,元末明初,王祎,家居华川上，及此三百龄。老桂蔽后堂，长槐列前庭。槐阴夏散绿，桂花冬留青。重惟根本茂，枝叶藉以荣。吾先久种德，嘉种乃休征。抚躬良自爱，遗荫庶其承。
家居二首 其二,元末明初,王祎,东邻职胥吏，西邻业屠沽。酒炙日狼籍，钱财肆求需。口体既华饱，自谓乐有余。宁知生死间，身与粪壤俱。鄙人有远志，屡空非所虞。闭门卧风雨，穷年理诗书。所忧道未至，不得成名誉。修名倘树立，千载以为图。
寄赠申屠教谕,元末明初,王祎,学官本闲曹，博士非冗职。人存政斯举，道在时乃适。卓哉申屠君，令闻重圭璧。耻随茂才名，羞蹈隐士迹。前年擢乡书，比者承省檄。束带主歙庠，横经拥师席。想见百里间，文风变畴昔。大音姑小鸣，浅蓄那浅测。区区抱歆慕，所恨未良觌。愿言执麟经，与子相扣击。他年老韩门，敢用追湜籍。
赠别高进道赴广西宪府,元末明初,王祎,举酒且勿饮，请君听我歌。我歌亦激烈，君行莫蹉跎。圣主御宸极，治道臻泰和。文章布海隅，玉帛来岩阿。人生遘新会，鲜不自濯磨。痛哭上贾策，笑谈决韩科。经济一以展，功名良亦多。维君瑚琏器，贵重含光华。持以荐清庙，孰云或偏颇。萧条岁年晏，坐使玄发皤。终然棠溪精，百鍊非有他。宪府新辟掾，简书起媕娿。及兹复自傲，恐尔时已过。由来九翮鸟，犹值一目罗。勿谓行路难，且对双眉蛾。桂林敛烟瘴，炎海恬风波。道涂虽云远，行迈须逶迤。为君陈此词，比赠珊瑚柯。
次韵孙道士思仙,元末明初,王祎,我本仙中人，所友皆飞仙。飞仙亦何为，逍遥度遐年。飙轮朝蓬岛，羽驾夕蕊渊。周游无停踪，八极及九泉。口咀三危露，手弄五色烟。自从堕尘世，不复肩期佺。念之恍如梦，使我心茫然。何当返初服，淩虚恣孤鶱。
赠别李千户,元末明初,王祎,丈夫生世间，虽死期不朽。宁令七尺躯，泯没百年后。圣主居九重，太平日云久。勾陈肃羽卫，列象应星斗。柰何折冲具，往往犹掣肘。豢养空复勤，骊黄纷牝牡。徭蛮昔梗化，淮盗近兴丑。奇策殊不闻，深恩讵堪负。桓桓李将军，仗节海隅守。铁甲萦绿縢，金符绾朱纽。平生韬略书，披绎长在手。智勇未及宣，青萍夜常吼。先生制夷夏，武备殊不苟。先事防不虞，威声詟飞走。马援革裹尸，王罴箭如首。一怀报国志，爵禄随亦厚。双瓶送君别，行旆依官柳。赠言岂徒为，醉击秦声缶。
金德元西园宴集得第字,元末明初,王祎,旭日散微暄，乔林动清吹。虽忻气候佳，颇觉众芳悴。朋簪得稍盍，客屐随所憩。华年嗟易徂，嘉会况难值。开尊引清觞，有酒须尽醉。情真略仪饬，理会忘物议。维予二三子，夙宿谐深契。岂无西掖才，未擢南宫第。淹时姑陆沉，谁云果忘世。独怜飘泊踪，萍蓬渺根蒂。未知今日欢，明年复何地。
镇江望京岘山有作,元末明初,王祎,舣舟大江口，矫首岘京山。山色近目睫，泄云护层峦。吾乡忠简公，丘陇在其间。呜呼靖康乱，九鼎纷播迁。建炎既南狩，国事已艰难。公方任社稷，百战心力殚。神州将全璧，抗疏请回鸾。大谊表日月，衷言披胆肝。谁欤独何心，忍使弃中原。星殒孔明死，王业遂偏安。惟留忠诚节，宇宙垂不刊。遗坟托兹土，孰敢樵牧干。客途有程期，无由拜荆菅。遗武幸可蹈，英风杳难攀。天昏白日落，凄然洒清潸。
登黄楼,元末明初,王祎,昔读黄楼赋，颇疑过铺张。今晨获登览，始觉词致长。缅怀澶渊决，彭城预为防。千年文章守，恩德在此乡。只今河为患，居人极灾伤。谁为任民社，乃独循故常。山川今如昔，游子多慨慷。长风城上来，飞雨湿我裳。摩挲旧碑刻，欲去重徬徨。
赠别昝德明归省,元末明初,王祎,嗟我逼贫贱，束书来京师。长怀出门日，含悽拜亲闱。恐伤慈爱情，忍泪不敢挥。飘零靡所慰，时拂身上衣。今晨与君别，令我惨不怡。念君富文采，烱若珊瑚枝。成君未卒业，如何遽言归。谓言非有他，重此定省违。虽无毛义檄，故有阳城规。燕郊凉风动，淮甸白云飞。还家造膝下，再拜献酒卮。綵衣舞且饮，此乐孰与夷。人生适意少，处世多暌离。东门送子行，薄言歌我辞。
十一月七日出南城别陈三检讨,元末明初,王祎,穷冬朔风怒，冰霰满城闉。淩晨策我马，言送同心人。为问将安之，南辕返江津。关河岁已晏，胡不少逡巡。才高世所疾，时昌命逾屯。鹦鹉偶作赋，毕方亦遭文。天地亦云广，宁不容子身。子穷非我忧，道在志须伸。所忧犯霜雪，此行多若辛。平生离别泪，为子一沾巾。相期有后日，去矣复何论。
至正庚寅二月十六日同韩秀才发都门南归并怀陈检讨,元末明初,王祎,渫云散连阴，旭日照畿甸。百卉皆华滋，青年倏流转。驾言驱我车，南还涉江汉。帝乡非不乐，他适岂所愿。平生抱区区，期结明主眷。天关九重深，先容孰吾援。低佪出都门，顾阙情恋恋。行矣徒自伤，怀哉又谁怨。朋友幸知己，祖道纷缱绻。枉被轩冕崇，饬此韦布贱。陨穫思故人，风流逐时彦。出处有素期，离合足深叹。仰惟圣有训，学道贵无倦。继兹益自修，敢待玄发变。
赠别张舜俞,元末明初,王祎,东南夥租赋，富庶称三吴。吴田苦卑下，浩渺平江湖。菑害动连岁，官府仍征需。纡余脂膏地，坐见民力枯。维时都水司，职任在开疏。朝家重民命，务使疲瘠苏。选官皆名卿，兴利多良图。张君实令器，家世习文儒。三载为列掾，岂惟承簿书。定膺赞画间，利泽能施敷。春风二三月，行李赴皇都。谓将谒天官，序绩待新除。驱车指河朔，还涉徐济墟。洪河久为患，黔黎几成鱼。比闻用群议，极力事防虞。兵民十数万，官吏千百俱。累月始就绪，国费宁无虚。虽云幸平复，焉知久何如。水利子所习，识见元非迂。余策须上献，庶以禆庙谟。鄙人处畎亩，夙昔怀区区。世故属可叹，赠言匪勤渠。
赠别彭仲愈分得水字,元末明初,王祎,平生喜求友，结托尽名士。英游非不多，落落鲜知己。夫君文章伯，问学富经史。大器须晚成，至宝不轻市。相逢吴会间，论议发蒙鄙。未会神先交，遽别情曷已。萧条岁云徂，飞雪遍千里。江寒蛰鱼龙，路远积烟水。离异未足嗟，合并宁可拟。独怀同门朋，为我谢屠子。
友怡斋为东阳蒋伯康赋,元末明初,王祎,鸿雁动成序，脊令长在原。物情各有知，人独无弟昆。弟昆本一气，至爱心所根。世媮俗云薄，天性几不存。伐树亦何恤，䦧墙或为冤。昭哉圣有训，有耳如无闻。东阳望蒋氏，诗礼遗子孙。昆弟笃友爱，怡怡若春温。我观友怡训，为尔陈此言。匪为蒋氏歌，庶使薄俗敦。
吴门赠凌秀才,元末明初,王祎,我家华川上，君住兰江滨。百里通一水，总是金华人。自我与君别，三载幽燕住。及此会吴门，朱颜各如故。同为异乡客，谊重情依依。东风足携手，君何复言归。归去金华山，日看好山色。紫翠集芙蓉，绿草眠白石。若逢牧羊子，为我寄深情。莫令猿鹤怨，行矣寻初盟。
感兴四首 其一,元末明初,王祎,清夜耿不寐，仰看天象移。天非有形体，实乃列宿为。列宿附天转，五星自参差。日月复自行，昼夜互东西。三者不相谋，各各无停机。坐使岁年迈，令人嗟老衰。
感兴四首 其二,元末明初,王祎,妇工务蚕桑，农力勤稼穑。人理此其本，庶用给衣食。丈夫生事疏，壮大转穷阨。积学复积文，将以代耕织。艺成无所售，抚卷空太息。千载尚可期，岂忧寒饥逼。
感兴四首 其三,元末明初,王祎,秋风战庭树，落叶如败兵。触目感时艰，油然百忧生。四方晏安久，一旦灾祸兴。干戈半天下，积骸比丘陵。天子仁如尧，夙宵念苍生。无乃吁谟者，法度徒纷更。致兹岂无由，何时复承平。嫠妇不恤纬，智士若为情。
饮横城蒋氏别墅,元末明初,王祎,春华被众卉，巨细皆敷荣。牡丹既舒葩，荼蘼亦含英。抚物惜芳景，开筵畅尘萦。时从石边坐，或复池上行。繁花转侵袖，垂条动钩缨。心会言屡忘，理惬感忽生。游鱼何洋洋，鸣禽自嘤嘤。悠哉行乐意，契彼禽鱼情。
偶作,元末明初,王祎,人言青云路，欲登元有梯。古来功名士，极力事攀跻。我身亦两足，我马亦四蹄。如何十年走，犹复迷东西。乃知既得意，青云偶追随。寄语山中人，好同白云栖。
赠徐生,元末明初,王祎,丈夫贵问学，有学身乃尊。圣贤炳谟训，方册幸具存。求之非有他，所在用力勤。譬如山下水，其出初有源。盈科方浩浩，遂作波涛翻。又如玉在璞，莫辨珉与璠。雕琢既成器，孚尹烂焞焞。人身本一物，不学复奚论。学成自见用，不必事趍奔。上焉为国华，下以大其门。我观膏粱子，志气亦轩轩。寻芳紫陌晓，买笑青楼昏。年少诚足乐，面墙将何言。徐生英俊姿，家世袭衣冠。结发事书史，终年不窥园。萤囊暑夕照，蠹简霜晨翻。及兹种植立，岂不培本根。一朝功名至，看尔高飞鶱。我言厚劝子，愿子心毋谖。
钱唐赠别姚卿,元末明初,王祎,仲春若淫雨，弥月不停滴。时时雷电交，俄复飞霰积。渫云甫开霁，阳精仍剥蚀。二气岂错行，人心转惶惑。维时钱唐上，属子有行役。谓言将何之，去作金华客。已脱郡曹羁，姑从宪府辟。金华实吾乡，比岁罗困厄。前年理城隍，军需更征索。斯民竭脂髓，诛求殊未极。凶荒乃相继，斗粟无所籴。纷纷田间农，往往沟中瘠。只今邻境间，从横犹盗贼。相望警烽燧，道路动榛棘。谁欤司民命，岂不怀怵惕。不然遭数乖，振救果无策。风宪耳目司，号令易阖辟。况君有长材，足以资赞画。行闻疲瘵氓，旋被抚摩力。往哉勿踌躇，及物事须亟。冥冥江花红，杳杳关树黑。歌我危苦辞，壮子行迈色。功名贵自致，奋发须有激。独怜飘泊踪，仰羡冥飞翼。
十二月二十一日同堵无傲朱伯言郭公葵过西湖至南屏山明日予将渡江东归赋此留别,元末明初,王祎,北风有余凄，众卉无留芬。寥寥湖山际，清游接欢欣。嗟我二三子，平生历多辛。天道谅非远，如何久邅迍。幸兹稍憩息，颇觉忘趍奔。感今长慨积，道旧郁怀伸。世情日已变，友谊古所敦。岁晏各自爱，毋徒惜临分。
陈元礼太常以使事至钱唐三月十七日堵无傲陈君从朱伯言陶中立韩与玉诸公西湖同泛分韵得气字,元末明初,王祎,钱唐积雨余，景物散春媚。时晖被原隰，远映皇华使。良晤惬久暌，新情谐曩契。朋俦集芳宴，举酒迭相慰。念昔天子都，与君久留滞。夜眠每连床，晨出时并辔。爱深均骨肉，往往佩高谊。别离未多年，升沉遽殊势。颂台司礼乐，子职亦云贵。况乃衔君命，光采增意气。鶱腾诚足多，会合初不易。清歌送窈窕，画舫荡空翠。庶洽平生欢，聊尽今日醉。持觞且徘徊，临风复歔欷。
陈元礼奉诏征彭处士于崇安却归永嘉省亲还京师抚事感时因集杜少陵诗四十韵奉赠,元末明初,王祎,南风作秋声，苍茫云雾浮。客子中夜发，乌啼满城头。长啸宇宙间，维时遭艰虞。兵戈满边徼，中原有驱除。天未厌戎马，积尸草木腥。原野转萧瑟，青山犹哭声。纡余膏脂地，连云列战格。园庐但蒿藜，何由似平昔。贵人岂不仁，不似问疮痍。万里烦供给，上官督有司。诛求何多门，出师亦多门。借问大将谁，不独卿相尊。群盗何淹留，惨淡壮士志。激烈思时康，销兵铸农器。圣心颇虚伫，经纬固密勿。岂在多杀伤，实欲邦国活。子负经济才，久在王侯间。文彩珊瑚钩，正直朱丝弦。帝曰大布衣，使者来颜阖。实籍长久计，时议归前列。诏从三殿出，严程到须早。征涂乃侵星，挂席穷海岛。名贤慎出处，终愧巢与由。未达善一身，潜鱼不衔钩。故乡有弟妹，家贫仰母慈。倚门固有望，远道素书稀。家乡既荡尽，游子去日长。人事多错迕，不如早还乡。翳翳桑榆日，白日照执袂。超然欢笑同，相对如梦寐。堂上会亲戚，久念与存忘。三日共一筵，一举累十觞。无乃太匆忙，今年又北归。浩荡想幽蓟，公家有程期。世故莽相仍，岂无济时策。贤豪赞经纶，天子正前席。勿为新婚念，平生感意气。努力输肝胆，骞腾坐可致。鄙人奉末眷，别离已五年。逍遥展良觌，不敢坠周旋。送子清秋暮，含悽向寥廓。不得相追随，居然成濩落。艰难愧深情，生别常恻恻。有使即寄书，慰我深相忆。
紫云山房为王景周赋,元末明初,王祎,华房敞虚明，绣栊联绮疏。皓月粲琼户，回飙扬流苏。其中栖祥云，淡荡纷纡余。非卿亦非矞，紫色灿以敷。亭亭忽为盖，蔼蔼或成图。缥缥映白鹤，依依覆丹炉。房中居者谁，高标列仙臞。春晨礼太乙，秋夕朝玄虚。非无长年术，亦有养生书。逍遥度人世，与天以为徒。何当寄幽踪，谢此红尘区。
赠别黄仲恭同知之官余姚,元末明初,王祎,锦衣映朝日，道路促征鞍。舜江水如鉴，待君照容颜。还从得意处，应念作官难。
舟中口号,元末明初,王祎,挽舟上逆水，欲进不得前。丈夫得意日，何异下滩船。
秋夜双溪上对月怀故人,元末明初,王祎,秋气日以肃，秋夜日以长。萧然清溪上，对此明月光。月虽照我身，岂能知我心。我心亦何为，所思在所钦。嗟君玉雪姿，与我同心期。此月若照君，君能不予思。
感怀示城中一二同志,元末明初,王祎,飞飙涤烦郁，散策步广庭。明月流素采，照我六尺形。稍欣群动息，忽觉众感并。结发事文翰，夙志在功名。庶将为国华，亦复致亲荣。所望则已浅，况乃不得成。属时遽右武，四海干戈兴。贾谊策岂迂，刘蕡第弗登。悠悠年运徂，促促世故婴。伏枕勌中夜，抚躬慨平生。垂名有千载，享寿无百龄。嗟哉身外事，孰重孰为轻。惟当托名山，理此群圣经。后圣倘可俟，吾言庶其征。
九月廿三日同德基宿城西王庄敏公故宅有作,元末明初,王祎,长塘散寒菱，老屋荫乔木。百年文献家，同此清夜宿。食非为盘餐，意在窥简牍。弄翰既纷纭，抽辞亦芳馥。论深理何玄，情浃谊弥笃。前修未寥寥，勖哉继遗躅。
贡宪使持节闽中过兰溪有诗留别次韵,元末明初,王祎,风矩仪禁署，词华照儒林。暂持闽部节，宁忘魏阙心。薰风兰江上，弭楫舒烦衿。念此违离遽，徒令驰恋深。颇闻议环召，当宁有俞音。行膺紫泥诏，旋献丹扆箴。不才托末契，终当侍华簪。
十一月五日重登南溪蒋氏怀远亭,元末明初,王祎,石径融积霜，桐檐散霏烟。良辰携佳友，登览思悠然。青山如故人，历历揖我前。独怜亭前松，岁晚含清妍。昔至始过膝，今来已齐肩。抚物动深慨，人生无百年。浮华易衰谢，流序倏徂迁。不朽㦯可托，吾将企前贤。
乙未岁家居不出偶读渊明诗因集其句为一首曰归田园,元末明初,王祎,丈夫志四海，驱役无停息。荣华难久居，岁月相催逼。纵浪大化中，人生不满百。时驶不可稽，前涂渐就窄。吾生行归休，营已良有极。念念动中怀，行行向不惑。守拙归园田，贫居安稼穑。司田眷有秋，苗生满阡陌。幽兰生前庭，灌木荒余宅。闭门不复出，何尝失显默。时还读我书，抗言谭在昔。穷通靡攸虑，我心固匪石。浊酒聊可恃，素衿不可易。怀此贞秀姿，谅哉宜霜柏。
采芙蓉次韵答友人,元末明初,王祎,秋江芙蓉花，岂不颜色好。日夕霜露侵，其柰容易老。花老不自知，犹谓色无改。爱花惟爱色，莫恨人不采。涉江采芙蓉，莫采芙蓉蕊。蕊开犹耐久，留以映秋水。妾家江水南，君住江水北。采花以寄君，聊慰相思忆。
哭蒋季高,元末明初,王祎,丁酉七月初，予作会稽客。有人东阳来，蹐户遗书尺。讣音季高氏，死矣就窀穸。初闻意浑迷，旋叩气愈塞。此事岂有无，此理诚叵测。嗟嗟吾季高，禀赋甚殊特。短小精悍姿，英迈不可抑。沉潜理义窟，毕志究经籍。绪余乃外发，文辞舒蕴积。粲然春葩敷，涌若秋涛激。翱翔荐绅间，声誉比圭璧。渊源本家传，法度由师得。庶培远大业，用趾绵衍泽。人望嗟则然，天道慨何极。华年未三十，夭夺无乃亟。譬如千里驹，竟毙盐车厄。又如荆山璞，砉碎樵斧击。此冤孰从诉，此痛果难息。念昔与子交，寒暑将十易。子少吾所畏，我长子所敌。大谊相切劘，微辞共探剔。异姓谐弟昆，深交契金石。杖屦华川晨，灯火南溪夕。从容见古道，岁晏期靡忒。薰风端阳节，别子双岘侧。临岐亦何言，彼此慎爱惜。岂期两月别，遽作千古隔。云深山水遥，日落关塞黑。梦中欲见子，精爽无处觅。风尘属浩荡，天地方逼仄。会归执杯酒，酹子泉下魄。溯风一长恸，洒泪满胸臆。
送宣十判官之平阳,元末明初,王祎,疾风卷原野，寒气袭重裳。送君兹晨别，之官适平阳。羡君卓荦才，本是青云器。英华映词林，相府早从事。得官发已白，无乃与愿违。庶推夙昔志，出身匡时危。不观今公卿，徒然享丰禄。视民如仇雠，旋亦覆公餗。维温实名郡，平阳温属州。其州经甲兵，井邑成荒丘。匪君才有余，曷往济危急。谅哉忠厚心，及是须泽物。君行到州境，正及霜柑时。岂惟有嘉政，定复多新诗。惜君念君行，临别情缱绻。愿言益自勖，修已在无倦。
至正戊戌三月卜居青岩与同志分得行字,元末明初,王祎,穷年困廛市，爱此山中行。出郊步稍远，入林怀已清。天地正逼仄，岁月方峥嵘。卜居乐深境，敛迹逃浮荣。久矣采薇曲，非欤浣花名。肥遁岂初志，冥栖亦真情。伫谐桂松契，敢负猿鹤盟。沉兹双涧水，可以濯吾缨。岁晏倘可托，于焉寄平生。
偕宋景濂戴叔能陪蔡士安韩思学游月泉书院得矣字,元末明初,王祎,良晨盍华簪，出郊余二里。精庐寻月泉，散策稍游止。吾邦宋钜儒，厥有吕夫子。渊源自濂洛，述作偕经史。维时考亭翁，志合道尤似。律吕相倡宣，规矩互模拟。传绪斯有归，正学固如此。兹土昔过化，百世崇明祀。余思犹蔼然，盛德非远矣。后生抱区区，结发蹈先轨。今游虽云乐，车马谢繁靡。望远登高丘，临幽玩清泚。仰惟古人意，岂敢肆娱憙。仙华翠如削，引领足频跂。
次韵奉答林彦文参谋,元末明初,王祎,西风戒郊原，百谷敛嘉秀。属兹乐丰登，乃尔乱离遘。使节辱东临，敝邑素云陋。惊心剧盗逼，触目编氓疚。匪资经营功，世故孰匡救。鄙生非时须，闭户守迍逗。遁迹怀樊英，著书拟刘昼。布衣倘非穷，吾将谢文绣。
凤林乡乃王氏初迁之地子孙散处既久至正戊戌兵戈扰攘余至凤林访诸宗族为避地之计因赋诗见意示子姓云,元末明初,王祎,凤林县南鄙，山僻田衍腴。维婺望王氏，吾祖始所居。子孙既散处，往往乡相都。绵延四百载，余裔犹纷敷。悬知本根茂，枝叶自扶疏。我家县隅北，去此两舍涂。避地乃此来，属时正艰虞。所来为宗族，岂以势利趍。群从相温存，恩意何廑渠。谓言贷我粟，亦复假我庐。而我懒生事，俯仰缺所需。未应造物者，困此七尺躯。蠖屈本求伸，兔藏非过图。重维首丘义，讵敢昧厥初。尚思朝阳鸣，瑞世谐贞符。
杂诗十首 其一,元末明初,王祎,古人不可见，古月还至今。每因古时月，得见古人心。月即有圆缺，心非有存没。将心与月比，光明祗如一。
杂诗十首 其二,元末明初,王祎,一日复一日，一月复一月。坐看明镜中，颜色晓夜别。日夜不我与，少壮能几时。寸阴倘不惜，后悔将安追。
杂诗十首 其三,元末明初,王祎,天地最钜物，人身实至微。身焉不自尊，曷以配两仪。仰惟古圣贤，充实有光辉。因怜蠢蠢徒，鸟兽安须麋。
杂诗十首 其四,元末明初,王祎,读书虽穷经，学道在穷仁。经通乃知至，仁得斯成人。束发吾有志，辛苦今十春。朝闻可夕死，谁当负斯文。
杂诗十首 其五,元末明初,王祎,灯残花犹结，木烂菌方采。物既就凋零，秀气终有在。惟人最灵明，慎勿轻自待。堂堂七尺躯，不朽可千载。
杂诗十首 其八,元末明初,王祎,人情本多欲，外物相牵攻。富贵恨不早，功名恨难崇。孰知二物者，转盻春华空。君看灯上蛾，何以保其终。
杂赋七首 其六,元末明初,王祎,终朝饮醇酒，举杯易成醉。终日读古书，抚卷不成寐。义理亦何深，岁月一何驶。功名实外物，山林乃无事。昨夜西山云，秋雨生爽气。笑指二尺檠，终当勿相弃。
三韵三篇 其三,元末明初,王祎,青天青如石，众星粲光芒。牵牛望织女，厩驷驭王良。谁其挽弧矢，为我射天狼。
次韵刘先生古诗十首 其一,元末明初,王祎,元气播群汇，雨露均沾濡。洪纤各生成，孰为乘与除。物形自有偏，造化无遗余。大道亦如是，圣域同所徂。譬如挹樽酒，置彼四达衢。饮者随尔量，初何间亲疏。人身参三才，盍思居广居。
次韵刘先生古诗十首 其二,元末明初,王祎,我居固云广，我力敢不勤。结发爰有事，外物视浮云。分阴深所惜，矻矻穷朝曛。孰谓参也鲁，一贯乃独闻。望道吾未见，忧来心如熏。彼哉夸毗子，方将树功勋。
次韵刘先生古诗十首 其三,元末明初,王祎,勋名既以高，祸患随以至。轩冕等桎梏，古来同此事。象齿及翠毛，兹身适为累。咄哉若而人，生死如梦醉。古人吾焉从，欲往无两翅。
次韵刘先生古诗十首 其四,元末明初,王祎,有翅亦安之，且学斥鴳雏。栖迟一室间，究观古人书。谁云古人远，朝夕同我居。其言有若此，其心定何如。见心不见面，令人发长吁。
次韵刘先生古诗十首 其五,元末明初,王祎,人心如人面，观人所宜慎。古人心坦夷，改过岂尝吝。今人心险艰，笔锋作刀刃。古今人不同，光景同一瞬。置此勿多谈，且复谈世运。
次韵刘先生古诗十首 其六,元末明初,王祎,世运有污隆，代谢由一气。人身囿其中，草木共荣悴。奈何桃李花，颜色图久媚。所以特达人，每洒英雄泪。百年未足凭，千载当可觊。
次韵刘先生古诗十首 其七,元末明初,王祎,所觊身后名，遗芬比猗兰。身焉匪金石，讵傲霜雪寒。不朽苟有托，年岁任其阑。朝闻夕可死，用力非无端。心至力靡逮，抚膺徒慨叹。
次韵刘先生古诗十首 其八,元末明初,王祎,慨叹将何为，愿言启茅塞。先生括苍彦，长髯漆光黑。平生守劲节，枉直较寻尺。著书三万言，石室岂寥寂。还携青黎杖，来作朱履客。不才托末契，承训庶朝夕。
次韵刘先生古诗十首 其九,元末明初,王祎,朝夕操铅刀，而以亲龙渊。锐钝固辽绝，物类幸相连。斯文如一线，萧条今可怜。孰其任兹事，回澜涨百川。念之心皇皇，中宵不能眠。
次韵刘先生古诗十首 其十,元末明初,王祎,不眠亦何如，如醉不能醒。幡然披衣起，仰视青天青。惊飙戒高林，疏雨过广庭。秋意殊可揽，河汉方西倾。徘徊复徘徊，谁欤领兹情。
赠别宋先生东归,元末明初,王祎,忆从夫子游，岁月今两纪。义维师友兼，道实贤哲儗。及兹客江东，三载接栖止。辩理钟扣筳，论文车合轨。晨昏奉周旋，骨肉同彼此。琴音子期知，剑气张华指。斯文已云坠，高谊庶兹倚。君今荷君恩，予告旋田里。虽云抱微疢，宁无动深喜。高堂有严君，候门多稚子。初筵谐笑谈，中馈具甘旨。以兹自怡愉，亦足忘药饵。返岫烛飞云，归海观流水。物理谅皆然，人情讵能已。绸缪念往昔，契阔慨今始。怆焉惕中肠，临书泪盈纸。
南康郡斋,元末明初,王祎,承恩纡郡绂，服职效官箴。秩厚幸粗给，力孱非所任。虽忻民讼简，恒恐吏议侵。残氓既摩抚，宿蠹亦搜寻。此邦乃名郡，经变已年深。荆榛猛兽处，瓦砾悲虫吟。道院存故号，公庭蔽荒阴。前瞻彭蠡泽，后揖匡庐岑。缅怀昔朱子，遗爱在人心。往轨傥可踵，吾将自兹今。
南康书事十首 其一,元末明初,王祎,五花出青穹，宛若金芙蓉。日射光灿烂，云生气鸿濛。谁其凌绝顶，笙鹤驾长风。
南康书事十首 其二,元末明初,王祎,山前雨瀑流，势欲翻崒嵂。银河九天倾，玉峡双龙出。六月幽壑间，阴风动萧瑟。
南康书事十首 其三,元末明初,王祎,飞桥架绝涧，怒湍若雷音。直比三峡险，岂特千丈深。颇闻阴雨夜，下有潜虬吟。
南康书事十首 其四,元末明初,王祎,言寻白鹿洞，欲访紫阳翁。一溪浸山月，万壑号松风。前哲不可及，怅望将焉从。
南康书事十首 其五,元末明初,王祎,临湖作幽亭，湖光净如镜。仰观云翼翔，俯览渊鳞泳。景会乐自生，悠然孰吾竞。
南康书事十首 其七,元末明初,王祎,晨兴毕公事，坐憩六老堂。堂前松桂疏，堂后桃李芳。亲手为培植，留以此甘棠。
南康书事十首 其八,元末明初,王祎,居斋未为陋，煖翠名吾轩。岚气沾细簟，花光照清尊。庐山真面目，相对每忘言。
南康书事十首 其九,元末明初,王祎,山园一亩许，种竹复栽蔬。摘蔬作朝馔，对菊供晚娱。澹泊固有味，无酒当何如。
三月十六夜枕上作,元末明初,王祎,微醉苦易醒，多愁不成寐。雨露故园思，关山游子泪。明发复何如，言归尚濡滞。
长安杂诗十首 其四,元末明初,王祎,崔嵬终南山，形埶甚磅礴。西来挟崆峒，东亘联华岳。长云覆重峦，紫翠入寥廓。杞梓产深林，龙蛇蛰幽壑。淑灵之所钟，宜有异人作。如何千载间，踪迹转萧索。姬旦不复生，三代已云邈。复来王佐才，劳我思景略。
立春日次韵答友人,元末明初,王祎,献岁新开统，初颁凤历春。文章千载事，宇宙百年人。对酒聊同醉，看花要识真。平生二三策，微贱向谁陈。
简分水明惟一监县,元末明初,王祎,分水百家邑，民安俗事闲。驱鸡聊作吏，骑马称看山。剑倚萍花冷，诗题杮叶斑。秋风一杯酒，及此慰朱颜。
次韵答友人二首 其一,元末明初,王祎,忆赋远游曲，长为异土人。箫声淮甸月，柳色帝城春。玄发故粘漆，素衣空染尘。归来林壑底，聊复养吾真。
次韵答友人二首 其二,元末明初,王祎,古今千载短，天地一身贫。述作须垂远，功名要及新。无心去书癖，有酒酬花神。自谓平生志，无惭食肉人。
吴中客怀二首 其一,元末明初,王祎,独对一壶酒，自斟还自吟。句从闲里得，愁到醉边寻。拟废班超茟，犹怀季子金。故庐湖水上，谁似暂幽沉。
吴中客怀二首 其二,元末明初,王祎,日暮凉风急，萧然一旅身。酒边歌草草，画底唤真真。乱㝱因多想，闲愁不为贫。苦为怀土意，此际更伤人。
送人之官永嘉,元末明初,王祎,送客阖闾城，初秋宿雨晴。潮平船早发，山险马迟行。吴越乡关近，瓯闽贡赋轻。兹游劳抚字，听尔蔼仁声。
次韵荅德元金友二首 其一,元末明初,王祎,纳纳乾坤内，纷纷万事牵。文星犹似漆，兵气正如烟。转觉心忧世，其如命在天。同君畅怀抱，一醉杏花边。
次韵荅德元金友二首 其二,元末明初,王祎,爱听筝声曲，贪看锦上花。青年去如失，白发坐来加。政复怜身世，无徒恋物华。劝君坚晚节，湖畔卧烟霞。
送管教谕之官遂昌,元末明初,王祎,闻说遂昌县，青山绕郭多。民居时间树，学舍只依坡。春雨香芹藻，秋风冷薜萝。遥知讲经暇，高兴托弦歌。
赠别汪先辈归永嘉,元末明初,王祎,怜君负才艺，命与壮心违。回首已华发，半生犹布衣。山空芳草歇，海阔蛰龙稀。岁晚东阳道，含凄赋式微。
越上别陈子隽,元末明初,王祎,十载论交久，相亲若弟兄。同为天上客，复此越中行。暑雨田苗秀，斜阳驿树明。分携亦常事，此别各关情。
法济精舍分题赋会稽山,元末明初,王祎,东浙佳山水，兹山势孰俦。朝仪曾会禹，祀典尚因周。作镇誇吴越，分缠属斗牛。登高揽今古，千载思悠悠。
沛县,元末明初,王祎,茫茫瞻旷野，稍稍见孤城。沙鸟树头没，夕阳波面明。歌风怀往迹，戴斗笑兹行。遥见京华道，犹须半月程。
濮上怀友人,元末明初,王祎,天末孤云去，城头落日沉。苍黄游子意，寥落古人心。已觉河山异，空惊岁月深。由来桑濮地，千载有余音。
怀郑仲舒兄弟,元末明初,王祎,自叹成何事，知心更杳然。交游惟二妙，别久又三年。夜月琴声古，晨霜笔意专。京华俊游地，有日接周旋。
陪善卿枢密诸公看潮得流字,元末明初,王祎,八月涛江上，风高万里秋。珊瑚归铁网，琬琰落银钩。谈笑真能事，追寻尽胜流。凭谁挽强弩，百箭射潮头。
九日同刘敬思黄彦美登萧然山,元末明初,王祎,身世真如寄，登临得及时。地高风起急，天迥日沉迟。绿鬓欺纱帽，黄花照酒卮。不知陶靖节，归去亦何为。
赠别何德原南归,元末明初,王祎,东风才解冻，又复送君归。客久交游广，才多志愿违。惜无毛义徼，故有老莱衣。莫遂终南隐，令人候少微。
钱唐赠黄子中还江西,元末明初,王祎,逆旅暂携手，东风拂面尘。乾坤戎马日，江海别离人。归路鄱阳外，羁愁浙水滨。归哉倍珍重，行勿负蒲轮。
雨一首,元末明初,王祎,野水已吞岸，人家多闭门。田畴成巨泽，市井讶荒村。晓冷衣仍夹，愁迷镜似昏。沧洲无限思，独立共谁论。
郑本初还吴门有诗留别,元末明初,王祎,暌离嗟已极，飘泊定何如。不废阴铿句，空怀乐毅书。故乡飞剑外，征路禁钟余。寄语吴中友，毋嗔问讯疏。
伤季高,元末明初,王祎,气化嗟何极，英灵杳莫求。共期文作冢，谁遣玉为楼。灯火微茫夜，风尘澒洞秋。平生交友意，魂梦结悲愁。
同许一秀才宿山馆,元末明初,王祎,山家偶同宿，解后觉情多。世故政如此，人生能几何。凉风侵白苧，暮雨湿青萝。且尽今宵酒，乘酣发浩歌。
秋日山中二首 其一,元末明初,王祎,抚物情何极，经秋景未穷。禾根生晚绿，树杪变新红。城垒风尘隔，川原雨露同。家家熟醅酒，得似醉乡翁。
秋日山中二首 其二,元末明初,王祎,山曲东西坞，原高上下田。牛羊归薄莫，禽鸟乐丰年。避世庞公老，思农季子贤。欲为耕凿计，出处愧茫然。
春日绣湖上与德元同行二首 其一,元末明初,王祎,十里华川上，年来足胜游。雨花林下寺，风柳驿边楼。漠漠芙蓉浦，依依杜若洲。平生身外事，未许付浮鸥。
春日绣湖上与德元同行二首 其二,元末明初,王祎,相携偶出郭，纵目路忘赊。山色初晴好，湖波积雨加。春农浮酒兴，人壮惜年华。世事犹多故，芳辰重叹嗟。
自叹,元末明初,王祎,自叹何为者，谋生事事艰。才庸心力苦，忧极鬓毛班。天下兵方息，人中我独闲。遗经倘终抱，已分老空山。
春日过吴子善故居,元末明初,王祎,风雨分林夜，萧条十载前。故庐仍绿树，精魄已黄泉。妻子今难托，诗文后日传。不堪生死意，为尔久凄然。
过淞泖中,元末明初,王祎,入夜初过泖，苍茫兴杳然。大星悬树杪，新月出帆前。野酒聊供醉，渔歌屡恼眠。归欤绣川上，欲办钓鱼船。
题溪山风月楼,元末明初,王祎,城南遗迹旧，复此搆新楼。山色风余净，溪声月下幽。华裾时共接，红粉任迟留。寄语登临者，无诗莫谩游。
寄栾使君,元末明初,王祎,别我又三月，思君如一年。信来知近候，事剧绝新篇。夜雨青灯外，秋风白雁前。阳城书下考，此事恐虚传。
临漳杂诗十首 其一,元末明初,王祎,漳水南边郡，闽乡到此穷。地偏冬少雪，海近夜多风。百粤山川属，三吴景物同。昔贤遗化在，千载紫阳翁。
临漳杂诗十首 其二,元末明初,王祎,此地多烟瘴，时清喜渐除。阻山犹盗贼，并海尽盐鱼。田稻春秋种，园姜伏腊需。不才叨郡寄，廪禄颇嬴余。
临漳杂诗十首 其三,元末明初,王祎,奢竞仍民俗，纤华亦土工。杯盘箫鼓里，灯火绮罗中。茉莉头围白，槟榔口沬红。良宵上元节，纨扇已摇风。
临漳杂诗十首 其四,元末明初,王祎,近岁兵戎后，民风亦稍衰。蕃船收港少，畬酒入城迟。绿暗桄榔树，青悬橄榄枝。薰风荔子熟，旧数老杨妃。
临漳杂诗十首 其五,元末明初,王祎,可是闽南徼，阳多气候先。麦收正月尽，茶摘上元前。绿笋供春馔，黄蕉入夏筵。南方吾所适，久值亦相便。
临漳杂诗十首 其六,元末明初,王祎,文物如邹鲁，斯言信不虚。科名唐进士，道学宋元儒。祠宇依山曲，遗书布海隅。风流今孰继，林子亦其徒。
临漳杂诗十首 其七,元末明初,王祎,是处方言别，漳南觉更强。儿童皆唤囝，男女总称郎。不雨犹穿屐，因暄尽佩香。人人牙齿紫，尽为嚼槟榔。
临漳杂诗十首 其八,元末明初,王祎,山秀英灵聚，溪清爽气开。水晶凝石髓，月彩耀珠胎。珉紫裁为砚，犀花解作杯。最怜沙上草，颜色在根荄。
临漳杂诗十首 其九,元末明初,王祎,试上南楼望，羁愁觉易消。雨溪遥合港，大海暗通潮。白露垂青野，丹霞映碧霄。梦神曾献吉，日莫不堪招。
临漳杂诗十首 其十,元末明初,王祎,郡署经年久，吾来为一新。重门森画戟，别驾俨朱轮。榕叶轩阴晚，梅花阁气春。祗怜去国远，为政愧能循。
陈州舟中述怀,元末明初,王祎,去国已兼旬，飘零叹此身。虚名天所靳，薄宦命常屯。承诏惊逾陇，修书幸获麟。扁舟风雨恶，愁绝宛丘津。
临洮书事,元末明初,王祎,此郡临边塞，时平不戒严。民居蕃汉杂，僧语梵唐兼。翠石磨堪研，咸泉食当盐。秦城何处是，日暮动遐瞻。
正月十日临洮会宗明尚书克让王传,元末明初,王祎,忆昔同朝日，仙班及屡陪。一从离禁禦，便以堕蓬莱。人向客中老，春从天上来。边城且携手，母负酒盈杯。
重到兰州,元末明初,王祎,重到兰州境，吟魂觉暗消。驿城迟倦马，春气动重貂。塞雪昏藏虏，河冰冻解桥。将军谁得似，一一汉嫖姚。
临洮留别如晦同知乡兄,元末明初,王祎,来往客临洮，途穷幸见招。故交真耐久，归路不辞遥。别去逾山岳，忧来胜海潮。朝簪倘容谢，晚岁共渔樵。
客巩昌次韵答崔黄二公见寄二首 其一,元末明初,王祎,离家今九月，踪迹似蓬飘。河北重驱骑，洮西更渡桥。思亲嫌梦短，报国觉心遥。归路须先后，终期共造朝。
客巩昌次韵答崔黄二公见寄二首 其二,元末明初,王祎,可奈归心切，浑如水向东。命屯宜暂屈，道在岂终穷。天意时时别，人情处处同。前涂拟相候，行李敢匆匆。
宁远县中书事一首,元末明初,王祎,旧县开新廨，高城接短垣。水声争入渭，山势远连村。雨韭供春馔，春桃照晚尊。故人情意厚，暂此驻归辕。
陇州,元末明初,王祎,度关情浩荡，关树似相迎。花谢胡桃结，雏飞鹦鹉鸣。汧声晴入郭，陇色晚侵城。行役吾真勌，聊淹数日程。
赠别高彦清宪郎,元末明初,王祎,相见即相别，其如念子何。汧云随晚骑，陇树照春罗。仕志青霄远，高吟白雪多。重逢定何地，阙下听鸣珂。
久不得家信,元末明初,王祎,家乡消息断，屈指已逾年。忧极浑如醉，更深转不眠。梧桐惊夜雨，薏苡怯秋天。浩荡沧洲兴，终期理钓船。
十月一日得南京音信喜而有作,元末明初,王祎,有使天边至，传来消息真。至尊烦轸念，当宁重垂询。老矣丹心在，归欤白发新。赐环今可待，江上早梅春。
伯贞长司自京西还临洮与余重会关西且致余家信赋诗二首赠别并述鄙怀 其一,元末明初,王祎,边境古熙州，长城据上游。渭从同穴出，洮入大河流。佐郡莲依幕，还京雪满裘。闻君欲归养，宁得久淹留。
伯贞长司自京西还临洮与余重会关西且致余家信赋诗二首赠别并述鄙怀 其二,元末明初,王祎,家信经年隔，君来慰我心。平安唯两字，珍重直千金。东望京师近，西将岁月深。无端归兴切，夜夜梦家村。
奉赠王尚书入朝,元末明初,王祎,圣代臻熙运，皇衷忆旧臣。弛张时有待，拔擢命维新。鲁国崇勋后，王家重望人。暂持田使节，旋总夏官钧。亚相登庸近，中朝献纳频。兵谋方倥偬，衮职要弥纶。发白缘忧国，心丹敢爱身。遥知趋觐日，花柳禁城春。
奉赠强仲贤之官广东帅府,元末明初,王祎,百粤连交广，雄开大府权。抚绥诚有托，杀伐果难专。岭海风尘肃，乾坤雨露偏。仍尊藩外阃，重选幕中贤。硕画烦襄赞，皇威要布宣。文星南斗避，汉节朔风旋。剑采鸊鹈血，赋辞鹦鹉篇。宦游非远役，从此更高骞。
赠章子端宪史迁江东并呈周宪使,元末明初,王祎,章子吴兴彦，多才遂壮图。蓝田元产璞，沧海不遗珠。事业云霄展，年华翰墨纡。苑花春跃马，台柏夜闻乌。辨物能悬鉴，为圜肯破觚。从容陪宪节，慨慷握兵符。近日闻江左，连城作盗区。逆徒千国纪，妙略合时须。况是周夫子，真如汉大夫。绣衣仍直指，铁甲每先驱。伫见收奇烈，谁犹玩细娱。敬亭山色好，胜赏未容孤。
同游钟山分得尘字,元末明初,王祎,名境居近甸，胜游属芳辰。宝珠佛塔现，珍葩御园春。曾是布金地，乃复劫火尘。迹陈情所感，理契意爰臻。探奥穷䆗窱，烛遐极嶙峋。跻攀稍毕景，俯仰殊伤神。吾将谢往业，庶以侪前人。
赠别葛孟桓,元末明初,王祎,情逐白云飞，匆匆赋式微。故山皆可隐，今子独能归。晓日芙蓉佩，凉风薜荔衣。丹房窥火候，琴屋理金徽。度岭疑山长，经秋喜秫肥。鹤书如赴陇，莫遣壮心违。
庚戌七月十五日离南京作,元末明初,王祎,秉笔侍銮坡，两载尝禁脔。既紬金鐀藏，亦掌丝纶演。涣汗惭敷扬，直书愧褒贬。才疏职匪任，性僻迹如懒。方期竭鄙能，忽尔蒙严遣。左迁责己轻，西迈程颇远。得灾或无妄，止谤在不辨。洪造本至仁，薄命信多蹇。渡江心摇摇，恋阙情宛宛。行矣复何言，赐环谅非晚。
余至汧阳辱彦博明府孟昭赞府相留连日有郊行之乐同赋近诗八韵为别,元末明初,王祎,客路勌驱驰，郊游稍息机。正缘寻淡泊，岂是觅芳菲。堤树迎行旆，檐花扑舞衣。曲声浑觉软，酒力尚嫌微。岁月惊春尽，功名叹志违。写情汧水去，矫首陇云飞。坐席醺仍促，回鞭晚不挥。人生多聚散，明日遂东归。
七月十日新安县同权令沈子让校官张可举张子邻登县东鸡鸣台述怀十韵,元末明初,王祎,早秋未阻暑，亭午忽凝阴。旅居坐局束，胜饯思登临。幸获陪众彦，驾言陟幽岑。出关仅百武，攀磴无十寻。稍已骋遐目，遂兹舒郁襟。乾坤正纳纳，岁月何骎骎。斯文付重托，吾力惧难任。道在已逾困，命玄天可谌。终应守素志，誓勿枉初心。浩叹真有激，微言聊自箴。
忆昔,元末明初,王祎,忆昔当年二十七，一旦辞家赴京邑。翠眉新妇白头亲，相送出门双泪泣。亦知离别难为情，志期年少早成名。囊中束书无长物，欲以文艺干公卿。公卿门前盛冠盖，棨戟未陈人已待。颖脱且让毛生能，瑟工敢卜齐王爱。三年靴帽东华尘，驱驰鞍马多苦辛。谩嬴虚誉落群口，结托谁是知心人。为惊岁月匆匆去，翻然南归理吾素。季子宁无妻嫂惭，长卿本乏家财顾。归来故山今两年，男儿未遂坐长叹。功名何物倘可待，须留绿鬓与朱颜。
赠别毛景渊,元末明初,王祎,毛君落落人中英，能以六物推人生。失明虽叹卜子夏，有术未让严君平。眼前纷华付冥漠，胸中造化通微精。时复开口论世事，言议激烈非纵横。钱塘六月暑如炙，一见使我嚣烦清。谓我生辰吉无咎，亦或有日成功名。而予壮志日已倦，颇觉与世如忘情。咏歌太平本我事，萧条此意将谁明。重山密林长在梦，几欲归去终销声。逆旅别子乏投赠，白璧非重言非轻。但期珍重勉自爱，与子会结沧洲盟。
赠别干生,元末明初,王祎,北风吹寒木叶稀，之子访我林间扉。山空岁晏将何之，且复夷犹湖水湄。若翁起身自书诗，一官甫就鬓已丝。与我托交自京师，羡子正及青春时。朱颜绿鬓玉雪姿，名驹汗血不可羁。一日千里谁能追，相逢一杯聊共持。酒边唤取双蛾眉，清歌慢舞华灯移。人生行乐复奚为，酒酣我有慷慨辞。子勿听之惨不怡，只今艰难值时危。戎马满地干戈挥，褰旗射马功或奇。朝廷便有爵赏施，况复竹帛声名垂。子弓甚良又善驰，胡不早奋乘时机。丈夫要作远大期，愿子努力无迟疑。往哉壮志不可违，黄金为印锦为衣，看子他年得意归。
题高房山画,元末明初,王祎,风流一代房山老，胸中丘壑蕴天巧。有时意匠稍经营，万叠云山笔端扫。呜呼斯人往矣不可攀，画图千载遗人间。
长歌一首寄寿子进家兄五十,元末明初,王祎,戊申之岁暮春初，二月四日天气舒。我兄行年五十旦，今日初度喜乐胥。东风吹绿盈桑榆，蔼蔼佳瑞充门闾。堂上拜母答劳劬，儿侄妇女联裳裾。亲朋杂遝亦来趍，献寿既毕坐亭庐。筵前清酒列百壶，剩刲鹅鸡剥羊猪。俗乐次第鸣琶竽，年当富贵非可诬。此乐之外复何如，惜哉仲弟留京都。不及奉觞同笑呼，朝来起望东天隅。再拜祝兄不敢谀，愿兄寿年八十余。种田有秋倍获租，登山足樵水足渔。奉我慈母永无虞，子孙识字作农夫。莫羡系紫并纡朱，想兄今日甚欢娱。还曾念及弟也无，弟也十载走官涂。备尝苦澹忘甘腴，年来霜雪生眉须。颇觉厌佩腰间鱼，便欲挂冠遂悬车。行问君王乞鉴湖，长歌式微赋归欤，与兄共读先人书。
读书有感,元末明初,王祎,束发耽书便下帷，编芸简蠹费翻披。文从东汉言辞陋，诗到西昆体气衰。千载未知谁独立，昔人何事苦争驰。愿言独抱遗经䆒，刊落纷华与道期。
清明日访景元隐居,元末明初,王祎,接席生徒静不哗，先生燕坐岸巾纱。清明门外新垂柳，寂寞篱边旧种花。争云问字扬雄宅，或是饭牛颜阖家。长安道上红尘客，得似闲居阅岁华。
西湖,元末明初,王祎,波光一碧净无瑕，杨柳芙蓉紫翠加。岸岸楼台围绮丽，船船歌管载繁华。苏堤北去岳王冢，葛岭西来贾相家。富贵功名总如梦，孤松岁岁自梅花。
有怀陈三秀才,元末明初,王祎,丹穴翩翩紫凤雏，几年文彩照江湖。观光上国吴公子，屏迹南园楚大夫。自古荆山无弃玉，只今沧海有遗珠。秋风定卜重相见，出处悠悠得细图。
赠别杨巡检之官嵊县,元末明初,王祎,西陵渡口发征鞍，去旆萧萧二月寒。云淡蘼芜连驿路，雪晴鸂䳵落沙滩。客怀尽向尊前遣，山色宜多马上看。莫向剡溪怀旧事，从来高士寄微官。
赠术者林易东,元末明初,王祎,倾盖凉风落日边，多情谈命复谈玄。山林谁是青云器，湖海还寻白社缘。杨子才高终老守，贾生年少更超迁。穷通自古真由分，此语从人莫浪传。
登姑苏台有感,元末明初,王祎,故垒萧然起暮尘，凭高何处吊忠臣。山连吴越东南近，天入江湖上下均。岁月多因催发变，文章未足济身贫。悠然今古无穷恨，落日商歌暗损神。
东归留别吴中一二同志,元末明初,王祎,明发阊门早问津，梅花有意似留人。谁怜孤馆青灯夜，遥忆高堂白发亲。对酒论文期隔岁，到家献寿及新春。石田茅屋犹无恙，飘泊江关愧此身。
赠虞幼悦并简涂仲宣还江西,元末明初,王祎,京华一别六经春，浙上重逢若易分。多喜圣君深念国，尽烦儒士远从军。青油幕冷三更月，昼锦衣裁五色云。壮岁功名须树立，愧无长策助斯文。
柬陈征君,元末明初,王祎,匣里干将席上珍，中吴人物见斯人。才名籍籍今谁敌，世议悠悠若未伸。近喜丘园俱束帛，可能江汉独垂纶。太玄自是精微学，却笑扬雄反误身。
过济州城南,元末明初,王祎,苍茫烟火杂风沙，商馆民庐一万家。桥上朱阑人系马，门前绿树日藏鸦。州名近为灾年改，土俗犹将侠气加。阙里崇崇空在望，客程相促又登车。
饯吴伯尚之江西,元末明初,王祎,一生台阁缀清班，磊落文章重泰山。特总宪纲膺帝眷，兼持戎律靖时艰。威声汉将灵旗出，宦业韩公昼锦还。应是功名身退后，更推家学继修删。
次侍讲先生游方岩韵,元末明初,王祎,灵迹初开不记年，危峰如削路如悬。曾闻匹马临池饮，恐有群羊化石眠。风引佩声来上界，雨连香气落中天。昌黎亦有衡山谒，今古清游岂浪然。
通州有作,元末明初,王祎,此生踪迹付飘蓬，几度凭高眼欲空。芳草合时初北上，白云飞处正南中。清朝物论闻多采，蚤岁辞华恨未工。矫首神京天咫尺，明朝喜拜玉堂翁。
至漷州梦陈敬初有作,元末明初,王祎,我行已到漷州城，想子河南尚驻程。千里相期终误约，一宵入梦始关情。容颜喜见月梁照，才思多疑春草生。何日登临共携手，秋风还满白云京。
赠别晋秀才,元末明初,王祎,逆旅论交未一年，匆匆为别觉凄然。官河去棹多春水，故里归耕有石田。名姓不从当世显，文章可得后人传。多才还射君门策，迟子重来住日边。
赠别周季长舍人赴淮西帅幕,元末明初,王祎,昔时紫绶侍云霄，今日春风换绿袍。阃幕共誇从事重，朝班犹忆舍人高。衣冠望族如麟趾，伯仲文名比凤毛。回首京华宁久别，看君平步列东曹。
赠别马谦叔宪史,元末明初,王祎,自是南方气候迟，罗衫十月尚相宜。何人绣水衔杯日，不似金陵揽辔时。天地风尘三尺剑，江湖岁月一篇诗。只今已是功名晚，况待星星两鬓丝。
次韵韩与玉上都道中阻雨见寄,元末明初,王祎,北度居庸去路修，平郊如海夏如秋。赋高合拟扬雄献，年少谁当贾谊忧。黑雨漫山浑未歇，赤城何处定迟留。不知鞍马驱驰苦，得似慵夫昼卧不。
陪枢密高公镇抚吴公宴于亭山席上赋,元末明初,王祎,楼船归路望蓬莱，十里荷花映醉腮。小帜大旗斜日照，短箫长笛远天回。将军自是王孙贵，坐客惭非处士才。分付沙头双白鹭，忘机彼此莫相猜。
留别京师诸同志,元末明初,王祎,帝都冠盖尽才贤，两载追随得后先。珠履食鱼春日上，褐衣骑马朔风前。苏公去蜀八千里，韩子客京三十年。从古辛勤有名誉，惭予早赋式微篇。
赠韩执中赴京师,元末明初,王祎,迢递吴帆入御河，都城又见郁嵯峨。去天尺五九重近，行路三千一月多。治世未烦陈上策，高才自可擢巍科。春风晓日桥门外，同舍相迎振佩珂。
常熟舟中,元末明初,王祎,一自归来东海涯，每依北斗望京华。才疏谩结交游广，身远时惊梦寐赊。风雨扁舟今若此，功名壮志倍堪嗟。故人只在虞山下，同看寒梅雪后花。
偕游任氏萧然山堂和高则诚璧间韵,元末明初,王祎,暑雨凉风七月尽，萧然山上看飞云。海水江水咫尺合，吴山越山图画分。干戈满目正崇武，笔砚随身谁卖文。幸得风流二三子，清吟剧饮到斜曛。
陪黄先生至东阳谒胡先生有诗次韵 其一,元末明初,王祎,壮游回首各成翁，犹忆当年共际逢。二老往来看鹤发，十年先后对鳌峰。由来元白名相并，归去疏杨迹更重。莫道山林足忘世，只今海内仰儒宗。
陪黄先生至东阳谒胡先生有诗次韵 其二,元末明初,王祎,今代文名属两翁，况兼出处每相逢。秋风官马泺阳道，春日肩舆岘首峰。酒盏未空浑觉醉，罗衣初试已嫌重。多应杖屦从容地，前辈风流得共宗。
陪侍讲常侍二先生宴赵氏家园次常侍韵,元末明初,王祎,翠岘峰前画水边，相携胜地似平泉。容台先生形似鹤，禁林学士性如弦。政喜典刑存故老，从教谈笑挟飞仙。良辰胜集何能继，他日应须话往年。
述怀柬王季野判官,元末明初,王祎,自负平生意气高，飞扬无力可徒劳。未能董子陈三策，已叹潘郎鬓二毛。癸巳流年冬至节，庚寅初度楚臣骚。一卮且复同君寿，坐对梅花映锦袍。
次韵答金德元见寄,元末明初,王祎,蹉跎三十未成名，况复时危事足惊。岁月逼人浑似梦，江湖浪迹若为情。已知干禄无他术，可信为儒误此生。多谢知心能念我，归欤献岁对持觥。
次韵朱一中新正试笔,元末明初,王祎,甲午元正逢甲子，也知人事合天时。颁春喜见新年历，问竹犹看旧日枝。香散屏围烟阵阵，雪消檐溜雨丝丝。承平气象今行见，定复重歌既醉诗。
钱唐赠别陈秉彝归天台约九月来吾邑故末及之,元末明初,王祎,寥落春城物色荒，况堪寒雨薄衣裳。时危离别心浑醉，路远怀思梦倍长。贾谊论高仍见屈，祢衡才俊莫教狂。秋风肯负华川约，为子开尊举十觞。
送僧至杭,元末明初,王祎,上人乘兴到杭州，飞锡逍遥物外游。结社有人邀惠远，题诗是处谒汤休。山深月白猿声夜，湖阔风高木叶秋。若访炬公天竺里，草堂应作数宵留。
送贡有煇上舍还宣城并寄其兄有行有初,元末明初,王祎,南湖水落雁初来，公子仙舟此日回。梓里又誇新阀阅，云林犹映旧楼台。青春床上传家笏，白发堂前献寿杯。多是弟兄相倡和，暮云诗句为予裁。
次韵答周尊师,元末明初,王祎,行李西来自豫章，东风拂面柳丝黄。壶中日月青铜镜，方外神仙白羽裳。老子藏书尝作史，太玄执戟谩为郎。十年乱后重相见，颇觉形神欲两忘。
书季高卷后,元末明初,王祎,金华溪上发仙舟，越水吴山漫意留。老去才名天上望，重来道路梦中游。敢向同门附籍湜，幸从异代师韩欧。俯仰乾坤今是昔，凭将诗句托风流。
与德元国章解后光明溪上,元末明初,王祎,眼见兵连婺女城，吾邦骚乱若为情。已应恤纬无他策，要复穷经了此生。少室山人空索价，杜陵野老欲吞声。荒村避地相来往，日暮班荆盖共倾。
文窗十二韵为仲温宪郎赋,元末明初,王祎,中州胜槩说彭城，戏马台前俯大坰。汴水北交河水混，淮山南入楚山青。百年故老遗文气，今代奇才尚德馨。乔木依依临巷陌，世家隐隐见门屏。未妨仲蔚蓬生堵，政喜濂溪草满庭。雨案芸香春辟蠹，风檐竹暗夜藏萤。图书留意年华蚤，灯火关心梦寐醒。刘向谩登天禄阁，扬雄自著太玄经。常时下榻来今雨，几载驱车从使星。浙水东西迁逸足，青云上下振修翎。才名要使囊穿颖，宦业悬知刃发硎。愧我远游殊已倦，过从何日话飘零。
王季耕奉命征吴谋武于江浙还赋长律以赠,元末明初,王祎,公子英姿汗血驹，一朝千里尚徐徐。近膺妙柬随银棨，旋被俞音降玉除。讨叛载攽丞相鈛，征才遂遣使臣车。皇华烨烨驰英荡，束帛戋戋贲草庐。满地干戈今若此，至尊宵旰定何如。已应智勇俱收录，行使奸妖尽洗袪。锥入囊中谁颖脱，瑟登门下恐音虚。刘蕡自有经纶策，贾谊宁无痛哭书。落落客怀真慷慨，悠悠世故足欷歔。庙堂到日烦多语，儒术由来未阔疏。
赠林先生,元末明初,王祎,谁似君家阀阅高，宅前乔木势凌霄。一门科目连三代，十世儒名冠两朝。仍羡先生膺硕望，坐令后进仰余标。少微垂象光辉映，皇极推玄礼数超。江左岂容安石卧，淮南曾赴小山招。明时冠带俱为用，此日弓旌重见邀。家学发挥疑刃剖，庙谟参赞譬羹调。春风谈笑青油幕，晓日追随碧羽翘。鹦鹉洲边新汗漫，凤皇台上久逍遥。却回故国颁周祀，犹梦钧天舞圣韶。云路功勋方烜赫，山林踪迹未萧条。瓣香丽水祈灵贶，疋马苍山触暑熇。近喜三苗绳系颈，共誇六国印悬腰。归来昼锦诸亲在，老去秋霜两鬓饶。怀土未妨淹使节，观风也复采民谣。青田为语刘夫子，莫使亡羊付寂寥。
唐三学士图,元末明初,王祎,衣冠相肖不相侔，棋局琴床乐胜游。想像开元全盛日，太平人物总风流。
奚官牵马图,元末明初,王祎,太液池边新浴罢，未央门外乍牵来。若教立仗丹墀下，恐负平生泛驾才。
宣和御马图,元末明初,王祎,睿思东阁倚阑干，貌得龙驹带笑看。回首天闲成寂寞，青城尘土昼漫漫。
沧浪池砚图,元末明初,王祎,沧浪池水碧生春，当日临池玉作人。故物流传遗泽在，龙泓凤咮未为珍。
题赵魏公木石图,元末明初,王祎,朝罢銮坡春昼闲，籀书飞白恣挥翰。多因遗墨淋漓后，写作虚篁木石看。
赠别毛先辈,元末明初,王祎,赤日黄尘遍九垓，故山无日不兴怀。西溪精舍君归看，书带春深绿绕斋。
扬州,元末明初,王祎,春满扬州廿四桥，何人骑鹤听吹箫。琼花芍药犹闲事，且访平山旧柳条。
八月十二日夜梦,元末明初,王祎,庭外红梅艳染坯，径边绿橘密悬杯。老妻指点分明说，是子为官出后栽。
赠穆生之任崇德,元末明初,王祎,江花江水思冥冥，百里征帆带晓星。欲托东风将别意，驿亭无许柳条青。
寄陈子隽宪郎 其一,元末明初,王祎,一月不见陈公子，便觉令人鄙吝生。秋风白蘋已可采，几日芳洲携手行。
寄陈子隽宪郎 其二,元末明初,王祎,美人家寄湖水阴，相望不得去相寻。不去不缘舟楫少，生怕门前波浪深。
题万里江山图,元末明初,王祎,昔年曾作子长游，万里江山一客舟。揽得瑰奇满胸臆，怪来开卷思悠悠。
枕上有怀,元末明初,王祎,天寒游子客衣单，梦绕家林到夜阑。应是吾亲念儿切，倚门日日望归鞍。
诸暨道中访方隐君不遇,元末明初,王祎,竹屋新成绕涧阿，年来避地隐烟萝。门前不是长安路，却笑行人也谩过。
题画二首 其一 黄葵,元末明初,王祎,绿侵鸡距疏分叶，黄染鹅雏淡著花。暑雨凉风新入画，不将秾艳竞春华。
题画二首 其二 海棠,元末明初,王祎,暖日脂颜凝晓困，东风翠袖倚春酣。一枝貌得浑相似，翻觉情浓思不堪。
题画马,元末明初,王祎,沙苑秋深苜蓿肥，五花毛色烂生辉。奚官莫把青丝鞚，自是龙媒不受鞿。
春早漫兴二首 其一,元末明初,王祎,泄云漏日淡无光，薄暖轻寒互送将。醉眼莫嫌春色浅，东风新染柳丝黄。
春早漫兴二首 其二,元末明初,王祎,步出林东过水西，可人不见思如迷。晓风偏妒墙头杏，吹尽胭脂污作泥。
古意二首 其一,元末明初,王祎,手织纹罗始落机，便将裁剪作郎衣。衣成却惜与郎著，著时恐带酒痕归。
古意二首 其二,元末明初,王祎,一片如水青铜镜，懒教拂拭任昏沉。只为妾颜憔悴甚，照时分晓易伤心。
漫兴四首 其一,元末明初,王祎,挂网山前秋气深，斜风细雨思难禁。清溪曲曲空如画，不状愁人此段心。
漫兴四首 其二,元末明初,王祎,乾坤氛气日苍黄，南北干戈恣扰攘。安得强弓三万手，向空著矢射天狼。
漫兴四首 其三,元末明初,王祎,常怪栖栖杜少陵，愁篇苦句每相仍。只今世故多离乱，欲写艰难愧未能。
漫兴四首 其四,元末明初,王祎,天边消息杳无期，独立苍茫有所思。总说梅花春意早，几时还到北边枝。
寄赵子将二首 其一,元末明初,王祎,又见东风绿柳丝，客怀长是怨春期。休文腰瘦成何事，未必风流只为诗。
寄赵子将二首 其二,元末明初,王祎,怜君落魄不堪羁，笑我如君不我痴。世事只今如戏剧，也甘晦迹向明时。
题宗原常医卷,元末明初,王祎,传家自有回銮疏，择术深攻素问篇。莫道史迁今日少，仓公同传待他年。
题渊明醉像,元末明初,王祎,彭泽归来纵此身，每从醉里见天真。白衣不至浑闲事，自有寻常漉酒巾。
送绶东归十一首 其一,元末明初,王祎,青岩山下万松青，雨露沾濡岁月经。莫遣樵夫来剪伐，严君体魄暂须宁。
送绶东归十一首 其二,元末明初,王祎,手种堂前宫样梅，燕脂染色瓣重台。梅边好献慈亲酒，暖日花容映醉腮。
送绶东归十一首 其三,元末明初,王祎,旧宅年深县治西，萧条门外带荒蹊。喜闻令尹存忠厚，留我梧桐待凤栖。
送绶东归十一首 其四,元末明初,王祎,文献流风百世师，华川东畔有新祠。殷勤为谢同门友，蘋藻时将荐一卮。
送绶东归十一首 其五,元末明初,王祎,一曲清江一畈田，闲居耕钓足长年。庞公城市何尝入，千古令人说隐贤。
送绶东归十一首 其六,元末明初,王祎,青村地僻稼轩幽，来往过从总白头。酒盏诗篇虽不废，已应非复少年游。
送绶东归十一首 其七,元末明初,王祎,螭陛趋朝星在户，銮坡出直日沉城。乡书欲写浑无暇，千里怀思独此情。
送绶东归十一首 其八,元末明初,王祎,客边别我觉惊心，遗汝囊无一寸金。归路迢迢吾颇熟，梦魂随汝到家林。
送绶东归十一首 其九,元末明初,王祎,吾家十世绍簪缨，愧我才疏似不胜。虽是文章无可用，诗书遗绪要相承。
送绶东归十一首 其十,元末明初,王祎,多年为客倦驰奔，赖尔艰辛植户门。临别欲言无可说，但将甘旨给晨昏。
送绶东归十一首 其十一,元末明初,王祎,归路钱唐莫久留，西陵渡口趁官舟。到家已是将残臈，好会亲邻酒旋篘。
九月八日灞桥戏题,元末明初,王祎,驴背萧萧帽影偏，斜风落日灞桥边。玉堂仙客无人识，谩说当年孟浩然。
客窗,元末明初,王祎,客窗风雨夜沉沉，形影凄然独拥衾。只有青灯如骨肉，寂寥相伴到更深。
宿宁远县道中题田家二首 其一,元末明初,王祎,门前柳树绿云屯，院里梨花白雪新。满目春光谁占得，不应也复有来人。
宿宁远县道中题田家二首 其二,元末明初,王祎,携妻抱子白头翁，远出城西近坞东。却笑长安名利客，半生多在别离中。
黄河水,元末明初,王祎,黄河水，西来一折一千里。四折东流归渤海，浑涛浊浪深无底。旧传一清三千年，圣人乃出天下安。河水之清一何少，吁嗟至治何由还。我愿河水年年清，圣人在上圣复生，千龄万代长太平。
题九江秀色图,元末明初,王祎,昔闻庐山谣，今见庐山高。庐山之高几万仞，九江秀色不可招。山南山北尽佳致，五百僧房密脾缀。香炉直削金芙蓉，瀑布长拖青翡翠。晴岚暖霭日夕浮，画图彷佛不得求。谪仙仙去三千秋，安得起尔从之游。
五禽言次王季野韵 其二,元末明初,王祎,提胡芦，劝美酒。春风三月满花柳，持此一杯为君寿。人生寿命不满百，日过一日真可惜。身名倘不立，徒令后人哀。不如一饮三百杯，日日不管玉山颓。
五禽言次王季野韵 其三,元末明初,王祎,脱裤脱裤，人情怜新不怜故。故裤绵所妆，新裤但裁布。薰风四月天微炎，人人著布便脱绵。绵裤非不完，失时谁是怜。
五禽言次王季野韵 其四,元末明初,王祎,泥滑滑，涂满泥。我身两足马四蹄，欲行向前不得驰。不得驰，心勿恼，跛鳖也行千里道。若教得意早成名，自有青云脚下生。
青潭山神祠乐歌三首 其一 迎神青潭山,元末明初,王祎,青潭山，郁崔嵬。窟龙蛇，蓄云雷。繄灵君，此焉宅。欻威棱，霈福泽。灵之游，东以西。雨裔裔，风凄凄。灵之来，霾曀销。庆阴阴，烂昭昭。灵之旂，翠旄披。煜秀华，纷葳蕤。灵之车，朱两辀。靷文霓，驷苍虬。灵之至，形放怫。颜如荼，服如绘。灵殷殷，蔼缤纷。恍兮惚，俨若存。澹容与，晻常羊。盍其留，享我将。
青潭山神祠乐歌三首 其二 享神灵临,元末明初,王祎,灵既临矣，膋萧载馨。灵之格思，鉴我纯诚。我酒既酾，其旨百末。我牲既副，厥角茧栗。侑以音声，函宫吐羽。左祝右巫，秩秩咸序。备兹嘉荐，有肃其承。春祈秋报，熙事迄成。我诚孔昭，岂曰惟仪。假仪荐诚，灵用宴娭。
青潭山神祠乐歌三首 其三 送神穹厚,元末明初,王祎,穹穹厚厚奠高卑。高莫可扣卑莫敀，我人中处其俦依。匪灵焉依将孰求，我之依灵岂无期。春秋祀事粤多仪，灵既享矣不我违。嗟我民人苦害灾，灾有扎瘥害旱饥。况有干戈横逆加，惟灵威力善拒排，荡涤妖沴臻蕃釐。丰年穰穰谷如丘，耄耋稚孩逸以嬉，灵之福我匪我私。好生之德体穹示，灵将逝兮不可稽。首下居高拜灵旗，千龄万祀灵之思。
赵将军歌,元末明初,王祎,赵将军，须髯如画六尺身。年未四十勇且仁，不独好武兼好文。弓弯乌号满挟月，旗骞大赤高凌云。拳毛紫马白玉勒，双脊宝剑青萍纹。自从弱冠领戎伍，及此百战成功勋。有时闲散即缓带，席上济济延嘉宾。月夜投壶翠竹下，风晨垂钓红莲滨。谈诗论曲曾不厌，歌声更对蛾眉颦。皋兰山下大河上，严城屹立开重闉。近控西夏远西域，种杂蕃汉多居民。圣皇在御重边面，夷夏一视施威恩。将军承诏来坐镇，上体睿意绥远人。戎羌酋首咸慕义，奉贽纳款归如奔。设施布置未期月，轰轰绩誉遐荒闻。岂不见昔时汉家赵充国，金城既守田先屯。其策十二务持重，夷裔帖服称如神。古今边将推第一，竹帛所载光焞焞。将军将军重自爱，太史有笔吾将伸。
题积庆堂歌,元末明初,王祎,武川之溪，浙水所发源。西流到金华，合为双溪波流益沄沄。当其发源处，粤有徐氏居其村。渠家奕世尚诗礼，种德植义素以积善闻。有弟与昆，有子及孙，一门之内，蔼然若春温。世业不陨，善之所积，是乃庆所存。试观在昔，或七叶珥貂，或三世列戟，悉由微贱高其门。积德所致讵谓无其因，彼有稔奸肆恶乃获尊。富安荣者天之未定非天实，薨薨我愿徐氏有引而勿替，百世虽远庆孟敦。谓予不信请看武川水，源深流长非可谖。
拟唐凯乐歌四首 其一 破阵乐,元末明初,王祎,惟皇应宝历，受天命以兴。赫赫扬神武，隆隆震天声。秉黄钺白旄，四征讨不庭。蠢彼枭獍徒，屯蜂蚁营营。萧斧伐朝菌，一挥不留行。大憝既已夷，乾坤永清宁。
拟唐凯乐歌四首 其二 应圣期,元末明初,王祎,千载开昌运，三灵恊睿谟。金轮神化衍，玉牒庆源储。砺带河山誓，幅员夷夏图。大明真普遍，万物尽昭苏。制作兴王夏，歌讴属帝虞。从此承平后，祯祥纪瑞符。
拟唐凯乐歌四首 其三 贺圣欢,元末明初,王祎,轩辕垂衣裳，虞庭舞干羽。至治一以臻，圣作物斯睹。阖辟侔乾坤，经纬用文武。濊泽均漏泉，仁风动率土。大君德犹龙，群臣拜如虎。万岁复千龄，大平亘来古。
拟唐凯乐歌四首 其四 君臣同庆乐,元末明初,王祎,天地既开泰，君臣咸应期。明良元一体，庆乐得同时。鱼水情真契，龙云势每随。周王资望奭，虞后赖皋夔。鼓舞千年运，经营百世基。赓歌一堂上，共咏角招诗。
渑池县丞王侯驱虎歌,元末明初,王祎,渑池之境最多虎，道路行人共愁苦。狂风吼怒振尘沙，落日惊魂惨烟雨。王侯承诏来作丞，民有创痍手摩抚。下车走谒城隍神，亲写文移对神语。为言幽显虽有分，我与尔神均守土。猛虎今兹实害人，责不在予还在汝。早遣恶类离境中，尔神无愧为民主。精诚一念既感孚，阴逐潜驱固其所。驿使邮夫中夜驰，耕农贾客凌晨聚。前时出户即畏涂，今日连村皆按堵。童谣籍籍相谓言，孰使吾人乐居处。我侯之德与神通，故令孽沴成销沮。岂不见古来循吏美迹多，虎有渡江及渡河。渑池之事同不磨，王侯王侯奈尔何。
南城曲二首 其一,元末明初,王祎,素罗束发双髻拖，大红衫子小红靴。并马早出南城路，问人杏花多未多。
南城曲二首 其二,元末明初,王祎,南城杏花如锦红，就花索酒醉春风。郎君入儤犹未满，为言归去莫匆匆。
次友人离别曲,元末明初,王祎,东风吹春满南陌，杨柳青青李花白。花柳年年好颜色，妾容已觉今非昔。自从结发为君妇，君往长安几寒暑。定知时去宿青楼，不似孤闺长夜苦。丈夫谩道功名好，不道别离人易老。令人却羡田家郎，白头夫妇得成双。
荆树曲,元末明初,王祎,紫荆树，当轩青，众枝只共一本生。去年风吹北枝损，憔悴南枝颜色陨。北枝今岁喜如前，南枝颜色皆鲜鲜。树木无知宁有意，同本故应休戚系。君不见桃生路井上，李树生桃旁。虫来齧桃根，李树代桃僵。桃李异树尚如是，况此一本相连理。人皆兄弟无则已，若有还须荆树比。
荆门曲,元末明初,王祎,任城北行三百里，官树如云夹河水。树深水浅船行迟，五日才到荆门西。荆门津吏不开闸，前船后船似鳞压。名驱利逼贪涂程，落月在地登车行。
赠郑生叔车,元末明初,胡翰,游子不顾远，停桡江上春。冀方有来客，白发乃吾亲。十年阻南北，一见融心神。天道谅不慆，嗟嗟行路人。
狮子林十四首 其一 狮子峰,元末明初,王彝,昔年清凉山，燄燄金毛赤。来此自何年，苍然化为石。
狮子林十四首 其二 含晖峰,元末明初,王彝,凿翠从阳谷，移来佛屋东。空嵌才一窦，夜与日华通。
狮子林十四首 其三 吐月峰,元末明初,王彝,势作金蟆立，呀然仰太清。每当三五夕，先放半规明。
狮子林十四首 其四 立玉峰,元末明初,王彝,昆冈分半股，插地四无邻。为有怀中璧，虹光夜夜春。
狮子林十四首 其五 禅窝,元末明初,王彝,古屋依青润，袈裟半是苔。壁间僧影在，一坐九年来。
狮子林十四首 其六 翻经台,元末明初,王彝,云麓最高层，依依月乍升。聊因看贝叶，带露一来登。
狮子林十四首 其七 小飞虹,元末明初,王彝,龙影夕连蜷，不饮吴江渚。截断涧东天，飞来涧西雨。
狮子林十四首 其九 立雪堂,元末明初,王彝,大地寒深处，参师不自知。青天还日出，一路见来时。
狮子林十四首 其十三 玉鉴池,元末明初,王彝,水清不生萍，况复生鱼子。僧面此中看，分明佛光里。
狮子林十四首 其十四 冰壶井,元末明初,王彝,铜瓶百尺下，出甃带微霜。注入莲筒去，风吹满寺香。
癸丑岁十二月初四夜宿狮子林听雨有作,元末明初,王彝,自是城中寺，却忘身在城。俄然万松子，吹作四檐声。我欲远尘世，僧多留客情。聊因佛灯下，听雨到天明。
为如海上人题顾定之竹,元末明初,王彝,老僧出定心逾寂，坐觉谷中繁露滴。万响千声自去来，一时月照袈裟白。蜿蜒何物向窗飞，分明鼓鬣复扬鬐。人间只识仙翁杖，不识降龙出钵时。
春草词,元末明初,王彝,春草兮青青，罗生兮满庭。望王孙兮不归，纷百草兮愁人。结幽兰兮佩之，采莫采兮江蓠。东风发兮江渚，晞朝暾兮以雨。荪亦乐兮有母，日承颜兮堂下。把瑶华兮琼英，日方永兮岁未央。羌进拜兮羞余觞，春欣欣兮百草生。草生兮有心，春复春兮焉穷。
春草堂诗,元末明初,王彝,几见春风吹草青，一身偏自念初生。从今白发应重绿，岁岁春来母子情。
招鹤辞,元末明初,胡翰,鹤之去兮，下土方。橧不可巢兮，怅孰与之翱翔。三桑无枝兮，望苍门而未阳。西母折胜兮，恐邓林之不芳。鸱厉吻而啸号兮，鶝衔矢以为长。仁鸟高逝兮，杳莫闻其归昌。牛哀化而为虎兮，虽含灵而无良。莽蓁蓁而阹迾兮，括隐隐而机张。畴复殪彼䝟貐兮，驱百怪以伏藏。鹤之去兮，海是泊。浟湙无垠兮，深入冥漠。天吴九首兮，仡立而可愕。海童之么么兮，又唏而相薄。归墟合夫尾闾兮，三神峙而参错。何飞廉之弗戒兮，舟欲进而忽却。抶象而驾蛖鱼兮，将往来以乘蹻。观荡荡于天外兮，求地轴之所托。惧鳌力之不任兮，玄黄杂而挥霍。鹤之翔兮，无远遥。大圜于穆兮，上积清寥。澹至人之无为兮，与清光以游遨。骋骐骥于天路兮，左玉女而右松乔。齐骞腾于风背兮，吹参差之洞箫。恍出有而入无兮，非世俗之所服。凭高云以结思兮，极劳心之悽恻。昔余览夫幽经兮，嘉金行之肖仪。曰吐故而纳新兮，岁千祀以为期。朝澡神于秋水兮，夕申警乎湛露。曾日月之几何兮，忽溷澖而莫之主。仙既不可睹兮，彼又得而驭之。世不可以容穟兮，将羽化而去之。万类之芸芸兮，何有于定姿。曶神奇而冯生兮，鯈臭腐以焉归。鸢何飞而戾天兮，鱼何跃而在沼。凤何览而来下兮，龙何欲而能扰。气实使之然兮，孰观其徼。妙夏虫之疑冰兮，取诮于知道。上下为宇兮，四表为樊。大和欣合兮，含生孔蕃。曷不古处兮，乐全其天。麟折足于车子兮，徒反袂而泗涟。龟曳尾于泥涂兮，惧触罟而造钻。观既往而知来兮，惟委顺于陶甄。援雅琴以发弹兮，聊释余之中悁。乱曰：山海浩兮，蔽亏。城郭缭兮，委蛇。人民是兮，今岂非。芝三秀兮，可疗饥。盍归乎来兮，丁令威。
白鹿引,元末明初,胡翰,鹿之呦呦兮。彼姝者子非仙之俦兮。尚何求兮。鹿之伎伎兮。彼姝者子世莫系累兮。是以从吾志兮。大车连驷吾不知所税兮。
题画,元末明初,王行,清霜入林山叶赤，烱烱寒蟾照空碧。千尺孤峰倚绛霄，俯仰乾坤一秋色。高怀本与山水同，闲踪得伴渔樵翁。纵谈不及尘世事，笑指天外南飞鸿。披图景象看如此，双目顿令清似水。欲凭粉墨写蓬瀛，更拂溪藤寻画史。
题倪元镇画,元末明初,王行,平生泉石共襟期，身后园林失旧姿。最是令人久相念，诗中图画画中诗。
郑禧之松林才子图,元末明初,王行,横空微霞澹初卷，一片苍云隔层巘。远壑清风拂树来，烟鬣捎捎总如剪。蹇驴随意历山冈，此景此情应两忘。忽惊啼鸟翠微里，催我佳句投奚囊。人生乐事知多少，独有吟情超世表。为泻词源浥画图，晴壁高堂楚山晓。
寄绮川故人,元末明初,王行,云木翳长夏，闲斋有余思。缅彼湖上山，日夕生妍姿。佳约既已屡，欢游阻前期。芳条含晚荣，碧草余旧滋。终当遂良觌，赋咏高秋时。
寄题聚碧轩,元末明初,王行,喜遂投闲意，开轩出竹林。高空苍雪堕，永夏绿云深。缥帙涵晴色，湘帘驻晚阴。须知子猷兴，千载一虚心。
题画并序,元末明初,王行,一曲清湾几曲山，白云红树夕阳间。高秋剩有登临兴，不惮携琴日往还。
题许澜伯先茔图并序,元末明初,王行,藏亲已云竟，思亲那可忘。写亲藏魄处，朝夕似亲傍。
题听松卷,元末明初,王行,长松知几树，树树著清风。飞雨夜初急，怒涛秋更雄。醉归山月里，高卧石楼中。那复钧天梦，知音自不穷。
寄题远山楼 其一,元末明初,王行,漾水迢迢远空，当楼历历遥峰。高捲湘帘独坐，烟中几朵芙蓉。
寄题远山楼 其二,元末明初,王行,烟楚苍茫际晓，霜空浩荡凝秋。何限江山远意，披襟独倚层楼。
酬韩蒙庵,元末明初,王行,永夏倦炎燠，颓阳剧朝暾。嘅彼郁郁怀，益此靡靡烦。旋当岁华晏，凝阴霜霰繁。果烈不可任，乃复思晴暄。寒暑互侵虐，弱质讵长存。故人念衰朽，交情弥见敦。轻箑贻夏凉，重巾致冬温。温凉适其宜，安我旦与昏。斯惠良匪薄，胡能答瑶琨。东风入林庐，春事看已殷。群汇纷自畅，新泉生故源。时物谅足娱，高居况丘园。爰忻慰迟暮，相从咏道言。
松云二士图,元末明初,王行,晴霭翠纷纷，春桥水乍分。山家在何处，松外万重云。幽石暖差差，苔华绿渐滋。不辞同晚步，溪上有新诗。碧嶂猿声后，清宵鹤思前。孤亭群树底，堪与坐谈玄。满地写松阴，元芝拟共寻。樵踪浑不见，知得此山深。相识更相逢，前山此路通。桃烟连幕翠，只在白云中。
赠栉生沈志道,元末明初,王行,安眠海运朝黄宫，发如日出蒙霜松。含风老梳起为栉，习习万窍聪明通。市门有客亦何者，山花满髻双颧红。肩囊朝出暮复返，弹镊远送孤飞鸿。嗟兹两事谁所记，豫章太史眉山翁。自非此艺有妙适，孰肯置尔诗囊中。况今子复异於众，雅有古意蟠心胸。清阴绿树画檐静，湘帘拂拂生微风。青云撒地丝万缕，绾束不厌冠巾重。予年渐衰叹种种，时亦藉子修仪容。子今远行事游历，湖海剩有神仙踪。烟霞尘土偶相遇，会须更达纯阳聪。
寄蔡渔村 其一,元末明初,王行,两年江馆得相亲，俄复荷衣染市尘。几度相思更相羡，清风明月属闲人。
寄蔡渔村 其二,元末明初,王行,忆同江渚问梅花，把酒吟诗兴总佳。此日尘埃城郭里，每看云鸟落天涯。
题赤壁赋意图,元末明初,王行,羽扇风前故迹，洞箫声里高秋。怅望美人何处，江山应识重游。
墨竹,元末明初,王行,寒牖晚风声细，凉池夏日阴清。隐隐碧云鸣凤，仙人何处吹笙。
桂月弄笛便面,元末明初,王行,月色与天香，相将浥露凉。弦中有流水，幽韵入清商。
题子昂书归去来词,元末明初,王行,虚馆坐清晓，高秋零露时。佳菊秀可餐，寒葩含晚滋。芳馨发孤思，写此归来词。余兴犹未已，玄玉生琼枝。孰谓公子怀，不与幽人期。抚卷三叹息，繄年非义熙。
题九华山图为陈二守,元末明初,王行,池阳古鄣郡，江左闻佳声。峨峨九华山，谪仙之所名。其巅紫霄迥，其下沧波澄。千岩白云起，万象清风生。兹地既灵秀，草木皆欣荣。中有隐者居，奕世传芳馨。潜德耀厥后，应召趍宸京。悠悠乘倅车，来治姑苏城。政化爰已洽，惠我东南氓。公暇有登览，远目增双明。新图貌故山，足慰瞻云情。君亲本同事，於焉著忠诚。抚卷兴我咏，遥峰天际横。
梅花卷,元末明初,王行,漠漠素云迷，空山雪霁时。齐开一万树，都是向南枝。清影照碧水，寒香随晚飔。谁言林处士，独解为题诗。
休牧图,元末明初,王行,禾黍高低垄亩宽，一春勤苦一秋安。泉甘草美凉阴卧，不用家人接牡丹。
题生挽卷,元末明初,王行,生死若昼夜，始终理之常。知者付自然，昧者徒悲伤。观兹缀语言，预计身后藏。要令执绋人，相挽歌其章。自非旷达士，孰不讳死丧。死丧何足云，逝波日茫茫。四运迭相代，腊谢适春芳。载歌生挽诗，忧乐两俱忘。
题画八首 其一,元末明初,王行,浓翠幕晴岚，春山古寺间。鸟啼花落处，曾共扣禅关。
题画八首 其二,元末明初,王行,群嶂绕溪青，晴来马足轻。不辞山路远，随处听啼莺。
题画八首 其三,元末明初,王行,江槛俯清浔，高秋水气深。楸枰互相对，机事亦何心。
题画八首 其四,元末明初,王行,春水远浮天，悠悠一钓船。樵青且沽酒，丝上鲤鱼鲜。
题画八首 其五,元末明初,王行,晚岫含残日，寒波荡远空。层栏人独倚，秋思渺无穷。
题画八首 其六,元末明初,王行,隐迹混樵踪，幽居碧涧东。秋光胜春色，红树白云中。
题画八首 其七,元末明初,王行,极目楚天遥，湖亭晚兴饶。平波千万顷，鸥影落青霄。
题画八首 其八,元末明初,王行,一水泛秋光，千山共夕阳。江乡无限好，都属钓鱼郎。
题画二首 其二,元末明初,王行,雨后飞泉下碧湍，长松脩竹草堂寒。无人解识高人意，溪上青山独自看。
题子庭竹石乔柯,元末明初,王行,高空飞飙激清商，一夜黄落满涧冈。百虫销声流水涩，独有古木凌寒霜。层崖削铁斧凿在，乱石磊磊秋云荒。蓁丛交荣灌莽盛，绿青紫翠碧与苍。条枯干壮忽尽埽，依旧烟筱连风篁。我尝见之兴叹息，观变乃能知厥常。兹因遗楮聊示幻，便与所见争毫芒。波翻墨池漫倾泻，雨入溪山同混茫。豁然晴目快先睹，槎牙萧瑟撑高堂。逃禅石室到尔柏，以墨寓戏成清狂。书墙涴壁正如此，痴戆醉颠安足当。惟应老巨差或近，吐气矹硉终难方。亦知造化不可量，笔端赋形谁翕张。蛟虬虎兕鸾凤凰，攫身腾跃势欲翔。天机神妙露复藏，我今作诗唤蒙庄。空山樗栎寿莫强，与子共入无何乡。
次韵张伯纯见寄,元末明初,王行,一从高迹隐林坰，城郭登临不共行。流水高山谁得解，暮云春树几多情。平湖远汉空明里，落日群峰紫翠横。已喜芳邻近得接，好怀那惜向君倾。
读书斋,元末明初,王行,闲斋寂无营，忘我外驰意。韦编在燕几，芳席蔼兰气。薿薿庭草深，沄沄涧水驶。永坐弦我诗，清风自南至。
雪后西湾访友道中即事,元末明初,王行,山中风雪下三日，日出未消溪上寒。行路不辞穿窈窕，人家何处有琅玕。初春草色缘沙见，数树梅花隔水看。此景欲摹难泼墨，拟将粉笔写林峦。
虎丘春霁图,元末明初,王行,群巘抱西郭，一峰出平田。孤秀凌太清，旁绝络与联。古迹遍林谷，干将閟重泉。划开千尺厓，下见清泠渊。翠壁绚霞彩，葩词咏千贤。于时属青春，霁色明高天。鸣鸟亦已和，众卉纷自妍。夙驾爰此游，襟怀遂悠然。岂曰事赏心，观俗古所传。来牟蔽丘垄，馌耕满畴阡。乐土有若兹，勤政复勉旃。愿同击壤氓，熙熙度余年。
为王立方题雪峰孤眺图,元末明初,王行,层空飞雪夜漫漫，独倚危阑向晓看。纵使万山同一色，不妨孤嶂出高寒。
寄陈惟允,元末明初,王行,时否贤才隐，年饥瘦稚啼。倦游同缩猬，起舞讶闻鸡。秘语推图谶，荒愁怯鼓鼙。磨碑求著作，先与草淮西。
赠均田民部何员外,元末明初,王行,尝观夏禹贡，扬州下下田。历商至周汉，唐宋几千年。渐称极膏腴，庶盛鲜与肩。迩来困戈鋋，陇畛相弃捐。虽云东南赋，多瘠少厚全。恭遇维新朝，限均际幅员。所以委明公，疆理来旬宣。口分与世业，多寡无陂偏。一以国制重，一以民务便。顷亩弗浮隐，厘撮那盈朘。置奠邦本固，肇造熙皞天。山河誓带砺，圣祚万世延。吾民歌帝力，王道其平平。
送顾光远赴广东行省郎中,元末明初,王行,嘉谟翊新命，昭代人文熙。选职从要津，分司奠南维。番禺隔星纪，雄藩控华夷。方伯古诸侯，赞画郎署资。所以藉异才，弼亮符休期。养士负材器，抚民息疮痍。炎瘴千里清，雨泽三春施。故乡别宿契，去去当其时。丈夫贵有为，讵作儿女悲。停杯赠马策，高翔粲容仪。何必守章句，终年困蓬藜。
送侍书宋仲温出任凤翔同知,元末明初,王行,善书闻宇内，盛事起江东。楷草嘉攸习，钟王信许宗。千金堪立价，百日岂论功。劲捷横空鹤，盘旋戏海鸿。入神繇独悟，驰誉忽遐通。荐剡来原籍，观光诣法宫。抽毫濡太液，挥翰代天工。御赏符前辙，舆评迈古风。杯沾银凿落，佩曳玉玲珑。远甸多民瘁，深忧切帝衷。一朝蒙峻擢，万里赴提封。仁煦为邦易，敷宣脱颖同。专城昭圣化，别驾佐时雍。边境戈鋋息，郊原户口充。宝鸡鸣角角，岐凤叶雍雍。拭目文华展，流传史册中。
送莫礼敬应聘之京,元末明初,王行,频年湖上读书多，束帛戋戋忽见过。霄汉明良图治理，林泉英俊遍遮罗。登朝簠簋材偏美，调鼎盐梅味较和。只恐西风秋欲起，四鳃回忆渺烟波。
闻徐幼文转河南布政因寄,元末明初,王行,忆昔交游重乡邑，孔思周情总英特。喜君文采尤出奇，玉树临风拟标格。倏承剡荐登天衢，切任耳目官黄枢。澄清式揽范滂辔，献替或引辛毗裾。出巡南州动山岳，金吾将军胆欲落。澡明滞狱沛甘霖，埽却炎氛净边廓。紫薇花开分省春，左辖步履凌星辰。寻升诸侯古方伯，一柱兀障中霄云。绶绾银章造民福，立勋定继皋夔躅。蹇予林下渺相思，翘首长空翥黄鹄。
与韩公望衍斯道游穹窿山次韵留题显忠寺,元末明初,王行,春来看山奚独后，佻狭少年岂不有。云山登眺本清事，今朝始逢知己友。共操小舸过西郊，抵岸芒鞋竞行走。群峰云拥怒猊攫，高松风撼长鲸吼。谩携仙子采乐筐，愿缩天人散花手。磴危苔滑侧身缘，力疲仰叹前无偶。翠微深处耸招提，殿宇虚明敞窗牖。到时少憩借禅床，老衲呼茶我需酒。一尊未罄起吟哦，任使流光换辰酉。乘兴去探法雨泉，蜿蜒泻出苍厓口。洄湍响激玉霄琳，舞沫逆洒山椒杻。谅兹幽胜天所畀，恣意饱观宁用趣。况皆无辱又无荣，故乡佳景耽宜久。讵因贬谪抱羁忧，全胜当年柳州柳。
寓怀呈王太守观,元末明初,王行,把剑欲一舞，援琴思一弹。弹协太古心，舞激壮士肝。弹舞非衒技，深愧相知难。出处分已然，中道敢不安。但恐韶光迈，清霜殒丛阑。所以陋鸡栖，梳刷排鹓鸾。云霄一展举，九万凌风翰。昔似丹穴雏，志薄金琅玕。今同涸辙鲋，鬐鬣摧泥蟠。吐沫不自濡，引领空长叹。至人倾天瓢，何吝一滴悭。毋令东海若，惭绝西江澜。
江馆有怀王为善,元末明初,王行,江馆坐闲夕，客怀聊自宽。思君不可道，清梦若为安。露气寒花馥，霜华晚叶丹。葱葱好城郭，延首向西看。
次俞有立客中九日,元末明初,王行,君在江村我在家，各巡篱落看黄花。一庭闲日迟迟景，两岸微茫浅浅沙。不使好怀留世故，偶因佳节感年华。身轻随处聊堪乐，况有吟哦解叹嗟。
雪航,元末明初,王行,大野饶积雪，溪山同混茫。轩窗时眺望，虚䆳若舟航。晓霁浮玉色，夜寒流月光。山阴余兴在，吟咏不能忘。
春江钓艇图,元末明初,王行,春日初长倦读书，夕阳流水荡空虚。扁舟聊复持竿去，意在青山不在鱼。
水云居,元末明初,王行,秋水春云万里空，酒壶书卷一孤篷。多情最是闲鸥鹭，留得诗人作钓翁。
赠地理师,元末明初,王行,素业承家学有师，江湖声誉旧闻知。风生客座谈天处，云满山衣相地时。已向支干搜隐秘，更於龙虎探幽奇。何当示我青囊术，为尔凭轩一赋诗。
冬景六言,元末明初,王行,溪上人烟钓家，雪余鸿迹泥沙。路入双崖窈窕，花开几树枇杷。
秋景小幅,元末明初,王行,烟碧带霜红，秋深处处同。晚晴山更好，诗在野航中。
题郭巨逢金卷,元末明初,王行,为亲忘子亦堪怜，锄底黄金岂偶然。简册本期敦薄俗，晋人曾说邓攸贤。
仕女障子,元末明初,王行,读罢文窗女史箴，日长庭院正春深。游蜂舞蝶闲情思，那解当时匪石心。
高林雪竹,元末明初,王行,弄月吟风一万竿，翠云缭乱拂青鸾。岁寒别有精神在，宜凭阑干雪里看。
先月楼二首 其一,元末明初,王行,水边楼馆绝纤埃，高捲湘帘碧嶂开。一点飞蟾破秋色，清光先入座间来。
先月楼二首 其二,元末明初,王行,结楼临水上，风景问如何。明月夜先到，清光秋更多。高檐垂碧汉，低槛俯金波。想得凭空阔，长吟复浩歌。
倪云林竹树,元末明初,王行,幽筱弄寒姿，乔柯霜后时。吟窗有残墨，画得醉中诗。
吴仲圭墨竹,元末明初,王行,烟叶正青青，轩窗晓思清。开帘看春雨，江上有歌声。
杏田画,元末明初,王行,月下相逢缟袂寒，松枝清露湿烟鬟。祇因翠羽能歌舞，留得春风满醉颜。
寄唐伯慎,元末明初,王行,未见即云别，别怀安可忘。平生双醉眼，四海一诗囊。乔木苍云合，高楼白日长。屏山远相望，烟水正微茫。
宜晚轩,元末明初,王行,青山无古今，松柏有岁年。不为时所易，讵将春共妍。兹轩号宜晚，庭除带林泉。胜地惬高爽，闲门谢啾喧。青红复苍翠，山光杂溪烟。懿彼轩中人，阅世情淡然。明霞晕晴颊，微霜点秋颠。开口无别语，娓娓羲皇前。膝上玉雪弦，手中瑶华编。予每与谈笑，高怀欲腾骞。余年释尘缨，休佚谅所便。为我赋招隐，毋云孤愿言。
题画,元末明初,王行,水色映蒹葭，遥山更晚霞。扁舟载诗去，秋思满天涯。重觅旧池台，孤村夕照开。闲情聊共写，携得素琴来。
梅花折枝图,元末明初,王行,映水一枝开，春从笔底来。高楼漫吹笛，终不点苍苔。
水调歌头 和季琳端阳值雨,元末明初,王行,葵阳閟晴彩，榴火湿朱光。不知今日何日，烟霭涨蒲塘。已过清明时节，未近重阳气候，对景自斟量。应是家家雨，梅子要催黄。向朝来，寻旧事，问江乡。共言当此佳序，那肯负年华。虽阻绣茵斗草，不废翠蕤剪艾，更结綵丝长。昌歜缕香玉，情味付霞觞。
秋水晴霞 写意,元末明初,王行,客里光阴，那更是、厌厌春雨有如许。沾帷湿幔，洒窗飘户。十日晓寒添故絮。一天暮色凄平楚。待新晴，何处倚吟肩，东楼柱。芳草际，烟横渚。脩竹外，花连坞。便重整、酒壶茶具。诗豪琴谱。狂似次公从更醉，豪如谢掾休誇舞。有情怀，只好共渔樵，为宾主。
踏莎行 写怀,元末明初,王行,尘路风花，暖空晴絮。游丝剩有萦牵处。客怀幸自不禁愁，啼鹃又恁催归去。细草春沙，垂杨古渡。忘机可得如鸥鹭。平湖却也慰人心，片帆不碍烟中树。
一江春水 顾氏隐居,元末明初,王行,黄花翠竹临溪处。正是幽人住。不嫌拄杖破苍苔。便道有时烟雨、也须来。隔帘尘土纷纷起。久厌襄阳市。若能招我作西邻。从此一溪流水、两家分。
一江春水 邹氏隐居,元末明初,王行,白云红树秋山下。一片江南画。门前流水带晴沙。更是绕篱寒菊、正开花。如何眼厎逢佳处。偏许幽人住。也须来此置茅茨。莫待有人相寄、草堂资。
沁园春 春霁,元末明初,王行,昨夜园林，才听雨钩帘，满眼晴色。浓霭旋消，淡风微飏，软絮柔丝轻织。乍翻暖翼。傍檐新燕低无力。遍徙倚，池上画阑，云影乱澄碧。谩道逝水飞尘，相将九十诏光，谁解分得。况千金、清宵一刻。花香月色两相宜，客里倦怀时自适。几许吟啸，才情更付游人，醉边芳草，旧时南陌。
如梦令 惜春,元末明初,王行,一日寻芳一度。一树繁花一步。回首又何时，流水乱红无数。春暮。春暮。幽草绿阴庭户。
江月令 春馆书事,元末明初,王行,向煖渐生慵思，寻春似减情忺。酒怀诗兴揔恹恹。只有看山不厌。薄晚正须凭槛，新晴镇自钩帘。几多浓翠晓来添。话与白云休占。
浣溪沙 答平远翁送金桃,元末明初,王行,一夜东风落绛葩。几番醲露染丹砂。熟来风吹似仙家。滴处芳香沾玉笋，破时颜色胜金芽。小儿三采不须誇。
联芳词三首 其二 迎春乐,元末明初,王行,裁霞剪雪芳枝艳。正微醉、潮丹脸。露华浓、洗净残烟染。更不用、闲妆点。碎锦秾香空复念。临晓镜、碧波微滟。无那似娇娆，算只有，春能占。
联芳词三首 其三 解花语,元末明初,王行,寒消雪点，暖弄烟丝，又去年时候。蕙芽初透。轻澌尽、蹙蹙翠波风皱。浅黄晕柳。微隐映、琼芳孤秀。最爱他、纤指轻轻，折暗香盈袖。艳质固应低首。却休惭秾丽，不似清瘦。也还知否。可人处、飞燕玉环都有。罗浮梦后。更莫问、前村沽酒。但好教、腻白娇红，镇年年如旧。
如梦令 雪景便面,元末明初,王行,满眼落花飞絮。回首琼林玉树。驴背是何人，得了灞桥诗句。归去。归去。春在醉乡深处。
青山相送迎 访王光福之常烟水居,元末明初,王行,烟苍苍。水茫茫。闲访幽人烟水乡。扁舟孤兴长。蒲含霜。柳含霜。蒲柳萧萧青又黄。水云鸥鹭藏。
行香子 和衍上人见寄二首 其一,元末明初,王行,踪迹祗园，谈笑神仙。到尊前人爱逃禅。波澜舌底，风月吟边。似辩中安，书中素，醉中颠。忘情世虑，泉石因缘，两芒鞋几度朝天。归来此日，重话他年。共夜窗灯，春苑树，晚湖船。
行香子 和衍上人见寄二首 其二,元末明初,王行,时世推移，造化难齐。几多般簸弄成亏。鼠肝虫臂，臭腐神奇。却又何论，侏儒饱，岁星饥。胸中磊磈，眼底妍媸，便将都付与希夷。从前解事，今已无知。但睡时茶，醒后酒，兴来诗。
踏莎行 诜上人留宿 是日俞明府鹤瓢道人同访,元末明初,王行,高树颠风，疏篁啸雨。青山绕屋云来去。出林残磬讽经余，扑帘轻雾烧香处。闲客相过，仙踪偶驻。山僧更解留人住。夜窗灯火茗鸥宽，谈不尽，鸡声曙。
题来鹤辞卷,元末明初,王行,冠佩锵锵俨致斋，清安堂上醮筵开。九霄共仰孤鸾至，万里俄看众鹤来。寥唳清音风澹荡，回旋轻羽雪毰毸。须知感召由诚敬，赞咏兼欣属上才。
题寒山拾得图,元末明初,王行,松风谡谡生夜凉，白露欲湿练衣裳。苍苍古苔遍幽石，石根烟筱连疏篁。携手道人同徙倚，应是禅床定初起。笑指天边明月光，方寸要当如此耳。
赠无相,元末明初,王行,湖海觅佳士，氛埃叹销沉。独有遗世踪，不异古与今。上人莅名刹，素声著丛林。㔻生无滞怀，逸气凌孤岑。兹焉远相过，清风洒烦襟。方欣共徜徉，歘然起遐心。岁月易云晏，新阳复来寻。去去何当还，愿贻金玉音。毋令积遥思，江山烟雾深。
思缓堂,元末明初,王行,问法西来岁月侵，乡言都已变华音。望中故国天同覆，思入寒泉地更深。日出未回东海梦，花开长系北堂心。客衣尚有临行线，寸草春晖忍重吟。
过西山海云院,元末明初,王行,苍崖压境竹缘坡，疏雨苔花两屐过。童子候门施问讯，老僧入座说伽陀。茶屏古翠连枝巧，萝屋繁阴蔽暑多。百丈泉头借禅榻，尧天安乐有行窝。
寄衍独庵斯道,元末明初,王行,蒲团功向熟，那许业缘侵。悟道原非佛，论诗却见心。钵香红稻米，屋老绿萝岑。吾亦惟求静，支筇盍远寻。
寄李鹤瓢士明,元末明初,王行,山瓢形似鹤，山馆泻琼浆。醉后书符验，常时施药忙。坛横星斗影，帔着海霞光。究彻玄玄理，吹笙谒紫皇。
书宝积印衲子房,元末明初,王行,老去无聊即访僧，芒鞋棕帽白云层。此心不竞红尘久，柳絮沾衣悟上乘。
师林十二咏 其一 师子峰,元末明初,王行,狞面兽中尊，奇峰比最真。祇堪负莲座，稳载法王身。
师林十二咏 其二 含晖岭,元末明初,王行,西曛夕尚明，东旭朝先赤。为比众峰高，光景常多得。
师林十二咏 其三 吐月峰,元末明初,王行,昨吐光不阙，今吐遽非圆。圆缺看多少，孤峰只宛然。
师林十二咏 其四 立雪堂,元末明初,王行,独立暮庭中，齐腰雪几重。不因逢酷冷，那解识严冬。
师林十二咏 其五 禅窝,元末明初,王行,咫尺栖身地，宽如选佛场。须知九千界，元不离禅床。
师林十二咏 其六 问梅阁,元末明初,王行,阁中人独坐，阁外已梅开。春信何须问，清香自报来。
师林十二咏 其七 指柏轩,元末明初,王行,古柏昼阴阴，当轩岁月深。山僧常笑指，应解识禅心。
师林十二咏 其八 卧云室,元末明初,王行,入窗才一缕，满室便氲然。任使频舒卷，山僧自稳眠。
师林十二咏 其九 玉鉴池,元末明初,王行,方池开玉鉴，炯炯湛虚明。瘦影休烦照，心凉已共清。
师林十二咏 其十 水壶井,元末明初,王行,一泓碧澄甃，寒沁玉壶清。裹茗曾来试，虚闻石井名。
师林十二咏 其十一 小飞虹,元末明初,王行,古涧泻寒清，飞梁压水平。夕阳疏雨过，留得彩虹横。
师林十二咏 其十二 竹谷,元末明初,王行,深谷翳脩篁，苍飙洒碧霜。忆曾参玉版，风味似筼筜。
瞻屺堂,元末明初,陈谟,缅彼崔嵬，坤土而隆。匪砌匪砠，弗赭弗童。我兴瞻之，念母劬躬。嵌岩窈深，可以容与。其岑其蔚，膏发泉乳。我心孔悲，念母鞠抚。暧翠在庭，朝爽盈襟。宛兮慈颜，春和煦林。孰是金行，为此惨栗。鹤发其髟，霜露既集。攒峰丛峦，罗立闲闲。既有令子，亦有贤孙。风木之悲，寸草之伤。甘旨在庖，綵乌在堂。禄薄养丰，其乐如何。丰而弗逮，所慨实多。移忠之孝，亶惟尽瘁。教忠繄母，展也孝子。孝子终身，悠悠瞻此。
咨询堂诗,元末明初,陈谟,奕奕岩岩，风纪之堂。雪冰其柱，铁石维梁。鸟飞过之，不敢下窥。高明有抗，神物诃撝。十载之旷，一日而伟。如翚如翼，绣衣戾止。有扁崇崇，端正不颇。珊瑚碧树，交结枝柯。宪纲之振，在悉民隐。于咨于询，是谓绳准。幽者潜润，远者峻壁。聪察或遗，孰伸孰抑。刍荛之贱，商工之卑。勿卑勿贱，言亦有禆。虎冠狼牧，童子能言。蜜矢毡针，明者昏焉。孝妇之旱，三年尤剧。决狱之雨，顷刻而集。穆子格言，著于春秋。咨谋度询，必务于周。岩岩李公，服是明训。惠我庐陵，以风列郡。百邪以正，众枉斯雪。载瞻堂扁，居不栗烈。公德在民，公辔在野。峨峨穹碑，式劝来者。
朝阳诗,元末明初,陈谟,瀛海之东，桃都之山。有木相扶，蔚乎盘盘。金鸡既鸣，日观斯出。鸿濛之枝，其赫有奕。乃浴于海，遂升于天。苍苍凉凉，维气之先。君子钟之，刚健其德。匪维刚健，抑又温克。穆穆暾暾，冬夏一致。彼昼而亲，爱畏或二。我亲其朝，有爱无畏。君子作牧，召父杜母。宁宽以扰，无猛而势。韶石之上，舜峰之下。湛湛露晞，皇华被野。嵎夷之宅，旸谷之宾。成岁定时，羲和纪勋。宁独韶阳，史君遗爱。式遄其归，光于昭代。
万年树,元末明初,陈谟,翳荟隐嘉树，穷冬常不彫。堆魁火齐珠，错落英琼瑶。直干不偃蹇，爽气何飘萧。碧梧与翠竹，无此晴霞标。忆昨甘泉宫，含风郁萧萧。凤凰五色羽，翔集不待邀。天子重万年，当之奏云韶。王母留佩环，月明耿良宵。如何海尘起，蜃雾腥丹霄。恶草荐煌煌，不材耸翘翘。懿此丽荒寒，容华日以消。磨牙集豺虎，堕羽群鸱鸮。引睇苍梧云，重华邈难招。徘徊将何及，落景腾山椒。
送友人之钟陵,元末明初,陈谟,以我白石歌，壮君黄鹄游。笑骑将军马，踏遍西山秋。古之大哲人，于此怀民忧。铁柱系长蛟，斗门遏洪流。地轴安其常，水灵何所求。长笑蜀太守，空立三犀牛。繄此十万家，高柳连城楼。形胜自天开，攻守由人谋。綵笔为我题，宣城美才猷。宁知东湖水，可以藏渔舟。
云壑简南安陈知事,元末明初,陈谟,达人本云卧，丘壑外轩冕。神明交澹泊，樵牧相偃蹇。伊优与肮脏，叔世同一贬。凄其望诸葛，忧抱何能展。甘霖幸一溉，涸鲋将冀免。归岩出有时，潜石不相远。横浦极天高，怀人路悠缅。英英露菅茅，矗矗飘素练。嵌虚隐空翠，窈窕涵葱茜。虽复簿书繁，而无尘鞅绊。摛章唤阴铿，作赋招王粲。凉飔散冲襟，清波送流盼。亭亭金芙蓉，似是武夷涧。花下藏仙舟，渔郎莫之见。济胜天与游，流霞共谁荐。
甲辰九日游兴国灵山寺简同游,元末明初,陈谟,车马烂辉光，登临向上方。攒云众峰直，引路万松苍。涧底蒲茸白，篱根栗叶黄。爽犹宜羽扇，晴复䴡罗裳。缥缈云关峻，岩峣石径长。杂花明乱草，好鸟隔幽篁。渐近精蓝域，俄闻洞水香。栋梁何崒崒，金碧极煌煌。崖裂狮初啸，峦回象欲狂。鲤鱼新上水，灵鼠旧依仓。石笋何年长，池莲此日荒。铁船归瀚海，方竹压潇湘。瀑散晴空雨，林含伏日霜。行云走神女，卧钵隐龙王。一纪长离乱，丛林半在亡。如何超劫劫，独此见堂堂。喜挹清河彦，兼承入幕郎。风流同茂宰，啸咏及重阳。杯紫浮萸烈，瓶虚插桂芳。高僧惯宾客，才子盛文章。壁怪前题漫，游疑后日忘。少陵多秀句，偏在赞公房。
乙已正月携家自永丰萧原郑大中氏复归平川雪晴郊行分得数字因用述怀,元末明初,陈谟,蓂飞穷孟陬，鸦喜喧晴宇。食罢澹无营，意行惬幽趣。章缝六七人，谐笑杂今古。出行仍关市，负郭皆乐土。霜留草头花，雪落松梢雨。山翠扫娇蛾，水光摇浴鹭。梅残惊缥蒂，柳弱未金缕。纵横野人庐，大半无外户。皆云县官好，所病在军旅。近时哨粮卒，出没甚虓虎。劫财野为青，杀人血漂卤。以兹不有宁，全家入城住。县官极保障，郭外今安堵。官军多下流，执讯系长组。向来刘表鹰，化为张汤鼠。家人尚未还，宾主阙茗具。升平亮可复，篱落勤遮护。桑柘即抽萌，鹅鸭尚多数。芳菲亦未通，笑指桃李树。乘除理则然，甘苦要相补。我从去年秋，不得恋坟墓。避地来平川，誓将远抄虏。凄凉埙与篪，白发走岁暮。彼是天一方，鳞鸿杳无据。前登胡公山，似蚁缘壁度。悬崖临不测，仄径忧跌仆。竦身胆为掉，况敢一下顾。喘噎投村家，村家亦寇伍。危言相恐迫，云此难久驻。唤儿自束发，导客从儿去。所利客资囊，夺攘俟中路。我家一百指，幸不罹此罟。脱身走郑乡，奔窜泥没股。郑公素长者，见客深慰抚。薪米既幸周，时亦分酒脯。草菅藉地温，伏枕且无虑。新年返平川，复此名胜聚。自闻野人言，惊悚狂欲舞。县官希鲁卓，才子追沈杜。深怀五色笔，随意数行醑。清吟勿体拘，占韵实齿序。蔼蔼春云垂，冷冷石泉语。志喜亦未然，姑将纪愁苦。
夜饮简同席,元末明初,陈谟,华月流中天，美人集公馆。战尘良已清，凉飔且宾雁。对此念君子，萍蓬各乡县。赏胜如前期，会心岂在远。旷怀谅所同，乐酒皆维宴。驾言望广寒，所思邈遥汉。玉兔捣玄霜，为谁驻颜面。萧萧青桂枝，吹香助芳荐。殊乖建安才，虚辱高贤眷。微词苦难工，所适非所玩。
贞妇,元末明初,陈谟,时运忽复乖，兵尘昏白日。风花信所飘，安得念茵席。所悲命如叶，自誓心匪石。出即依旁舍，归斯匿深壁。凶徒肆披猖，鸡犬俱辟易。罔俾荃为茅，宁甘血成碧。哀哀八岁儿，抱母同毁璧。
分韵得杖字三十韵,元末明初,陈谟,西林崒雄峰，众山此其王。秀如冲霄凤，险若排空浪。高木郁扶疏，旭日明滉瀁。何烦紫盖朝，默已通蓬阆。太史览九州，于焉憩仙仗。遂令百里间，疲癃走祈望。高明当中天，拱卫罗万象。是日正重九，晴云开荡荡。往来三四公，白发森相向。始自泮水涯，青钱挂筇杖。徐升阅武亭，宛见武安像。飞步凌数阶，恍然层霄上。始悟出城闉，顿隔蠓蚋盎。稚松早腾拿，香草极条畅。落星不上天，伏鸽犹在圹。顾侯镇是邦，文武古良将。马军送行厨，时羞压冬酿。宠兹数君子，园绮相少长。佳句况绝奇，意重千金贶。朋徒有清欢，觞酌无限量。侯惠不可忘，羁怀良自旷。吾爱元阳子，至宝不慢藏。掉头不能吟，养真有嘉尚。吾爱霞外人，飘萧云鹤状。身藏一黍微，气溢九垓壮。自惭局方内，探道肯多让。言誇岂是玄，梦断犹成想。譬如水中月，谁能擒不放。归途醉昏昏，逸兴殊怅怅。遥礼山上云，云深暮钟响。
张思孟赏菊席上次葛诚夫韵,元末明初,陈谟,十月菊始繁，何殊艳阳花。众芳诚所存，独萃清河家。琴樽畅襟抱，金兰盛才华。煌煌锦绮云，承以朱翠霞。餐英想灵均，吹帽怀孟嘉。极兴从淋漓，笑谐绝疵瑕。晚节相与娱，吾生良有涯。
题秋江送别图赠郦彦诚,元末明初,陈谟,祥乌有慈母，旅食他山树。波净涵金螺，沙明横白鹭。饮啄游其间，逍遥娱旦暮。祥乌夜夜啼，所思在返哺。衔悲诉鸾凰，乃得导先路。往还里数千，离淮复经楚。儿发白不多，母颜渥如故。白鹭安敢留，金螺送东注。霜降潦水收，冬温柳芽露。望望故园春，淮山涌晴雾。
哦松谢丞托兴于琴剑金玉各赋一章因赋答之,元末明初,陈谟,为琴为递钟，冰茧弦孤桐。下堂写猗兰，上堂奏薰风。一嘿成连师，无亏昭文氏。所贵荐郊丘，何心劳郑卫。
为剑为豪曹吴钩非宝刀鸣匣欲剸犀流星利吹毛尝闻武库灾穿壁径飞去勃勃芒砀云赤帝何由遇 其一,元末明初,陈谟,为金为紫磨，太白无颜色。不归董卓坞，肯近王济埒。丹砂安可化，水银安可成。淮南枕中术，举世高其名。
为剑为豪曹吴钩非宝刀鸣匣欲剸犀流星利吹毛尝闻武库灾穿壁径飞去勃勃芒砀云赤帝何由遇 其二,元末明初,陈谟,为玉为截肪，含章而永贞。入火火弗焦，沉水水弗冰。守圭与五瑞，雕琢备文质。成器有相资，懿此他山石。
溽暑作古意六首 其一,元末明初,陈谟,湿云涵薄雾，日光如镜尘。杨花吹满床，燕雏娇近人。双双白练带，衔得樱桃新。
溽暑作古意六首 其二,元末明初,陈谟,微薰似清暑，复慢幽人肌。泉声翠帷隔，花艳玉瓶滋。谁缄双青梅，题作无情辞。
溽暑作古意六首 其三,元末明初,陈谟,溶溶雨沼波，宿来得新鱼。但看萍无踪，始悟鱼安居。莫照钗头花，钗落惊双凫。
溽暑作古意六首 其四,元末明初,陈谟,剪下菖蒲叶，换却流苏带。虽微纂组工，自是清净态。画帘景迟迟，雕盘香霭霭。
溽暑作古意六首 其五,元末明初,陈谟,困多病不如，尘生风自卷。蕉心先雨开，菱花后时剪。宿有锦字书，教儿枕头展。
溽暑作古意六首 其六,元末明初,陈谟,枇杷香在手，将喂陇头鹦。娇鸣久不食，振羽谢多情。从今无浪言，浪言郎君惊。
游天庆观登众妙堂兴叹堂有玄元像奇古而苏公小大二碑及居士泉皆废盖戎卒居之,元末明初,陈谟,琳宫宅兜牟，亵污众妙门。试窥捣衣砧，上有眉山文。上堂罗儿妇，下堂饲鸡豚。塑像古且奇，稽首玄元君。端居燕穆清，谁使居人群。亦有居士泉，澄源为之昏。那无一寸胶，可洗千丈浑。
西湖行乐图,元末明初,陈谟,生绡动湖光，长夏宜清暑。芙蓉散风漪，劲柏留晴雾。行无羽扇尘，乐有瑶琴趣。令德将遐龄，鲁侯深燕誉。
夜雪,元末明初,陈谟,耿耿茅檐下，明灯看飞雪。犯此太古寒，因之百情热。匡山有神人，路断梁亦绝。举目但悽恧，星霜变玄发。狂歌白石烂，往往达明发。
败菊,元末明初,陈谟,败菊如佳人，粉面初酣酒。猗猗耐荒寒，兰芷相与友。缅彼仙桂枝，金粟照窗牖。吹香逐环佩，乃亦袭尘垢。独秀摇落余，肯与繁华偶。故应鄙陶潜，憔悴五株柳。吴生何人斯，砺斧君知否。
题种德斋豫樟,元末明初,陈谟,豫樟材之雄，拔地恒千尺。冥将霄汉迫，密是鸾皇室。斩伐遭时艰，根荄走石壁。先公余后泽，条肄今矹硉。又复储楝梁，溪山再开辟。树德必务滋，垂猷远翼翼。幽斋荫潇洒，弦诵终日夕。成蹊者桃李，充牣皆黍稷。乐地贵名教，高风仰贤式。蔽芾晋公槐，苍寒孔明柏。邦人所敬恭，君子以观德。
题萧氏友恭堂,元末明初,陈谟,庭前紫荆树，四时根如石。诚非雨露私，乃是友恭积。兰荪产其阴，松桂左右翼。清风列嘉宾，赏弄终日夕。伯氏发已种，温温金玉质。才堪百吏师，兴逐壶公逸。仲氏鹤昂藏，家事久云敕。衣内沧海珠，枕中淮南术。脩髯引清风，叔子秀而栗。郁郁眉睫间，色矜新句出。埙篪吹若贯，江海润交益。儿孙束礼法，中外罔嗟戚。然萁诮曹丕，酣酒伤牛弼。不见九江人，同堂广长席。不见安丰生，自结天翁识。鸡来哺狗雏，犬俟同牢食。行当表宅里，远可风百亿。况乃阴德深，高曾所培植。我来数升堂，雅素最相悉。庐山王文学，金兰契方密。长歌乐知心，高文已在壁。鄙词虽匪工，聊用劝无斁。
吊越王台,元末明初,陈谟,昔者虞翰林，盛制越台碑。读碑多胜槩，登台但荒基。王昔乘黄屋，自云帝蛮夷。迷途殊早复，臣节终无亏。陆贾信自贤，任嚣岂真痴。台今废兴几，终古名不移。海山万景赴，岂殊隆汉时。乃知登览胜，曷以台观为。
穗石洞天即五仙观仙各持一谷傍各立一石则五羊也,元末明初,陈谟,吴晋纷纷日，荆交瀼瀼时。五仙持五谷，为拯斯人饥。滕脩加抚字，郭璞徙城池。群生日以阜，两贤功同归。五羊上天去，白石今累累。至今稻梁丰，不数虾蟹微。潟卤出牢盆，堆叠如山坻。化为百万粮，充君节度资。兵民两足食，市井相娱嬉。怀哉五仙人，垂德无穷期。
读五贤传偶成五首 其一 咏顾凯之,元末明初,陈谟,昔在山阴县，风流顾凯之。茂林当户远，白日下帘迟。兴寄丹青里，人怀岂弟思。越山千仞碧，俯仰共心期。
读五贤传偶成五首 其二 咏孙兴公,元末明初,陈谟,枫柳虽合抱，何如斋中松。纵无栋梁日，长会九天风。正声若金石，掷地谐商宫。寻我遂初赋，意在山水中。宁知桓司马，复与此心同。
读五贤传偶成五首 其三 咏陆机,元末明初,陈谟,辞吴还入洛，云汉昭文章。玄圃积白玉，累累俱夜光。长歌豪士赋，委质成都王。列军朝歌城，震鼓数百里。悲风天际来，牙旗遽披靡。至今华亭鹤，闻者为流涕。莼羹敌羊酪，黄耳为书邮。顾荣既知己，士龙亦东头。吴中佳山水，卒岁宜忘忧。
读五贤传偶成五首 其四 咏陆云,元末明初,陈谟,笑疾故自佳，吾以全吾天。况识墓中人，飘飘喜谈玄。浚仪有画像，名亚卓鲁贤。胡不传循吏，而以权门愆。自非东海恩，难雪成都冤。大笑落水时，流风至今传。
读五贤传偶成五首 其五 咏潘岳,元末明初,陈谟,阁道东，有大牛。王济鞅，裴楷鞧，和峤刺促不得休。宁知投分寄石友，白首同归俱被收。牧羊酤酪俟伏腊，灌园舂税何所求。夫人轻轩儿戏綵，天下乐，复有否。九卿司马安，通人和长舆。巧宦信有之，用拙宁非诬。我思陶征君，养素傲樊圃。黄菊绕柴桑，清风满窗户。
题夹谷行乐图,元末明初,陈谟,丽景属芳晨，浓春满郊甸。驾言使君车，旌旗望中见。嘤嘤闹时禽，宛宛低风燕。田畯各欢集，山农悉矜眩。深耕务所先，复此劳身劝。温言匪文具，善政谐始愿。耒耜大夫勤，豆笾君子宴。野人礼法疏，曷以助芳荐。青青陵陂麦，一穗独堪献。使君占丰兆，欢赏杯急转。簪麦不簪花，众宾杂歌忭。胜槩入画图，风流足吟玩。披图向他年，可入循良传。
吴孝廉九皋归舒城,元末明初,陈谟,黄芦日萧瑟，宾鸿念长途。晨兴谢执友，欲发仍徐驱。请为君子行，言送孝廉车。水有深潜鱼，林有返哺乌。綵衣化为衰，落景伤倚闾。陟屺歌白华，飞云增郁纡。凤凰有丹穴，窈窕临古舒。醴泉喷岩阿，竹实垂庭除。饮啄爱羽毛，他年御瑞图。愿君崇令德，金玉坚不渝。
吊落星寺,元末明初,陈谟,移船落星湾，不见落星寺。灰飞劫已空，石在顽无智。尝闻容桀黠，岂是关天意。览胜怀昔贤，金仙久无寄。星宫环紫垣，官守宁容弃。向来果何愆，一斥沦九地。化石竟不归，千载同一恚。
题吕仲善所藏汪水云草虫卷子,元末明初,陈谟,瑶琴理罢松风长，懒上湖船看歌舞。行云流水有心期，野草闲花各天趣。纷纷虫羽恣飞扬，散入毫端无遁处。寻香逐艳何从来，含睇凝情如欲语。黄筌崔白称好手，妍吮朱铅眩童竖。不肥不瘦润有余，墨晕生春独清楚。春兰翛然如处女，短不出丛秀眉妩。夏芷仙人白纻袍，长身玉立风生宇。何当石根容我步，乌纱筇竹从容赋。漆园蒙庄知道者，梦里化为蝴蝶去。蘧蘧栩栩情态多，什什伍伍花间住。颠魂无定抑无归，粉翅织纹何用许。象房守宫半夜走，玉帐佳人成白首。络纬萧条蟋蟀寒，山河已落他人手。篱根晔晔牵牛花，瓜蔓藤枝亦何有。西湖清浅绿荷彫，画桥依约春风柳。海潮不至天目倾，七宝金鞭从北狩。双双朔雁俱南翔，莓苔菰米连潇湘。飞鸣宿食各自得，岂有矰缴仍须防。道人蒿目难为伤，铜山泪尽天亦荒。琴歌既断赋无续，画图彷佛存兴亡。平川吕氏好古者，不鄙谓予题此画。忽忆秦皇汉武年，万事轮云如走马。
题青山白云图,元末明初,陈谟,刘生用墨如用兵，墨如雨点鸦乱行。须臾生纸气飞动，浮云白白山青青。秦皇昔向湘江下，怒伐湘山山尽赭。此树能逃烈㷔中，至今瑶翠森如画。窈窕复疑盘谷中，书痴拟欲挂高松。饥煮肉芝分白雪，寒披栗叶啸天风。
题春江送别图,元末明初,陈谟,跨牛庵前松两株，跨牛庵中谁读书。金华仙伯黄太史，至今虹霓四壁光有无。往时闻人侯，独驾一篷雪。来从太史游，风致两奇绝。贤郎故是鸾凤雏，侨居奉母乐有余。七千里外怀定省，新年欣得陜州书。黄河铁牛安且都，河中水暖多嘉鱼。民恬俗熙官府静，召南复颂贤大夫。贤郎江头买舟好，六月潘舆到家早。公馆甘棠蔽芾阴，寿觞先进安期枣。书史孙碧霄，写景春江浔。别意恒苦多，画意恒苦深。江清柳碧天沉沉，谁能赠君绿绮琴。沙鸥往来未近人，燕燕亦复多好音。江水去不回，柳条空尔长。松飘金粉缀离席，絮住净萍随去航。就中庞眉老禅伯，夙昔贤侯心莫逆。河梁日晏重牵衣，一望青山三叹息。叹息深深礼白云，但祝平安厚眠食。郎君归戏，綵衣，披图吟咏想依依。月明却忆金鱼浦，应是南来翔雁飞。
喜雨行为瓜尔佳县丞作,元末明初,陈谟,田将入种黄尘飞，高原卑隰同歔欷。秧苗盈尺日夜老，南风捲地吹人衣。夹谷贤侯心栗栗，忧国忧民赋安出。清平禅关地高迥，庞眉老衲动如律。松头上接云气寒，柏树遽作龙身蟠。宝瓶杨枝初洒润，风雷奔走驱涛澜。免冠散水城南北，通身是雨皆天泽。连日滂沱不暂停，大湖长陂收不得。斯民呼舞贤侯燕，白下由来壮哉县。今年奉公百不忧，䆉稏高低满郊甸。
金柑花,元末明初,陈谟,金柑花，铅霜银雪盈桠杈。独当伏日偏荣荂。绿珠金弹叶重遮。半黄可恨飘篱笆。数枝尚复秋始花。花不成实徒纷葩。高枝蠹穴心久瘕。秋高恐畏成枯槎。抉蠹椎凿何当加。低株三尺阴㲚㲚。始自脱略茅与䔑。试花寂历明晴霞。秀色已似卑梨楂。后皇嘉植楚甸誇。忆昨包贡天王家。兼程星火疲骝騧。蓬莱歌钟觞九霞。传柑曲宴恩波奢。尘飞道断虎奋牙。下州斩伐无根芽。他园见之何怅邪。天王北狩黑海涯。故侯谁种青门瓜。杨梅荔子金枇杷。纷纷并得登笼笯。金柑花，委香屑玉同尘沙。行歌花底沾乌纱。歌成谩起园官嗟。
题瓜尔佳同知画像,元末明初,陈谟,卿云景星丽天目，吴峰如绣江如醁。钟奇毓秀谁最多，九苞凤凰维夹谷。大明启运朝明堂，览德遂与群龙翔。西江下邑烦抚字，勤劳祗用跻民康。井井栽桑阴覆野，岁岁莱田有新稼。万顷黄陂澹更清，一襟寒雪光相射。丹青写出庙堂姿，唐代衣冠远有仪。瑶林琼树风临赋，预想凌烟阁上时。
次瑶攴石望鞋山,元末明初,陈谟,舟移瑶攴下，遥望石如屣。舟人云是大姑娘，一掬弓弯曾堕此。吾闻古有巨人迹，姜嫄履之生后稷，神灵奇踪此其一。水仙罗袜凌波轻，安取盘囷如此石。又闻大禹乘四载，浚川来经彭蠡滨，遗此表征千万春。江神呵禁畴敢登，偶一践踏风雷惊。导河自昆仑，砥柱碣石壮本根。瞿塘滟滪堆，舟航不敢争飞奔。长江钜石天意存，此其小者疑屣云。君不见小姑健儿女将军，剑峰屹立当海门。
落星石,元末明初,陈谟,星宫堕江化为石，作镇鲸波与蛟室。东西日月异昆仑，金碧楼台自兜率。海枯尘起劫火飞，阳侯鼓波竟何术。大船驾海貔貅来，战罢湖中血波赤。至今白骨堆山丘，此石虽顽泪应滴。君王扫除江海清，匡庐五老复精明。南朝三百六十寺，安得乘云取次行。
悼刘生,元末明初,陈谟,刘生少年美无如，壮志只欲攀云衢。焉得青藜照天禄，苦遭燕麦迷玄都。故园花木愁题鴂，綵服庭闱叹蟪蛄。白璧久寒黄土暖，更堪老树夜鸣乌。
史君雨为徐知府作,元末明初,陈谟,甘雨注，三农舞。村村歌且谣，云是史君雨。四月欲尽五月来，政恐腴田变硗土。史君五马走青原，神龙腾骧离洞府。翻倒银潢挟阴雾，涧溪争赴长江去，一夕良苗青尺许。老农言，百无苦，昔忧井枯无饮处。陂塘不得潴，鱼鳖为人取。丁男租税且阙供，妇女徒然力机杼。木皮草根纷可煮，何似舂粳仍饭黍。园蔬复葱茜，不肉美堪茹。家牛不卖曰取乳，牲肥酒香枫社鼓。时时取欢觅邻父，醉里长歌史君雨。
归猿洞歌简玉华遁叟,元末明初,陈谟,我本白猿翁，来寻碧环女。望山但觉藤罗深，入门唯见花成坞。花间蝴蝶为我语，解君佩纕媒洞府，自应托梦无险阻。凤凰飞来嗒以咍，子非西行牛秀才。昭君匈奴犹可笑，野狐惑人何媚哉。孙郎前身孙供奉，袁氏化形妖气重。峡山要是萃逋逃，狐女观心国师动。翁所佩，苍龙精，试一舞，耳生风。旌阳斩蛟江水中，何当一扫山为空。我闻凤凰言，还谢双蝴蝶。画船东下山苍茫，闲向江心弄明月。
蕃塔寺,元末明初,陈谟,金天圣人面流沙，流苏帐暖飘金花。一从蕃僧起蕃塔，常言彼此为一家。朝朝上塔呼天应，天门只在蕃塔顶。碧甸双睛白缠头，大师端坐如坚忍。梵夹斜行只自识，蛮音鴂舌听不得。菩提树下学谈禅，弹指兰阇笑如吃。塔上金鸡四面飞，可怜宛转无定栖。狂风吹落市人笑，何日飘萧渡海归。
甘湖九曜石石皆刘汉自大湖徙置大者名九曜,元末明初,陈谟,乐州甘湖百丈余，中有长生之神鱼。天星入湖化为石，短肥长瘦八九株。醉翁上马嗔索扶，蒙头衲士病且癯。熊蹲豹踯猿狖攫，麟凤不动云凝舒。嗟哉天星母乃愚，下俯奥渫甘同污。烟霏雨暗丛百怪，鸱鸢粪顶凫鸭呼。嗟乎南中不可以久留，何当返尔大泽与具区。
鱼乐图为王石泉赋,元末明初,陈谟,石曾曾兮写琴泉。洲重洲兮隐钓船。美人兮收纶。湛空江兮遥天。鹤汀凫渚兮长短相怜。羌林水兮翳然。我所思兮濠濮之间。澹松云之满几，服芝术以忘年。
吴元年客韶阳戏作海桑歌,元末明初,陈谟,海田茫茫皆种桑，鸿濛万劫劫复长。阴连壶峤磻空阔，枝与日月相低昂。桑根老人太清史，肯向人间管甲子。伏羲三十万春秋，一年一醉如流水。双鬓白尽还青青，至今爱写换鹅经。只酿松花尝满瓮，与君歌笑走沉冥。
百字令 岁己未年七十有五作以自寿,元末明初,陈谟,安期瓜枣，问今年海上，怎生迟了。七十五年看又过，更七十年难老。吟首歪词，写张歪字，送与陈抟笑。笑时冷眼，乾坤龙虎颠倒。追念一度长安，再游汴水，那用希夷号。三百年中多少事，一夜连床怎道。易象卦图，天根月窟，有何人能到。为君长啸，洞天铁笛春晓。
腊月三日次康山庙阻风,元末明初,陈谟,风滑不成雪，雨寒徒滞舟。湖低山石长，天尽水烟浮。渔子身如叶，将军命赌侯。报功存庙食，白骨谩成丘。
烂泥湖著浅和韵,元末明初,陈谟,波涛遭险路，风雪迫残年。空阔疑无岸，苍茫但有天。冥行良独苦，著浅待谁牵。舟子不知水，长吁断复连。
版子矶,元末明初,陈谟,巢湖小龙子，作镇版矶头。游戏腾玄象，端居拱赤虬。两峰攒马耳，一水挟鸿沟。遥寄新诗句，明珠或见投。
登峨嵋亭吊太白墓,元末明初,陈谟,神气归天上，江头徒认坟。花留宫锦色，星动翰林文。过客多题壁，摛辞难逸群。祗应扫松雪，可以荐清芬。
望九华山,元末明初,陈谟,秀色似匡庐，芙蓉拟不如。遥知五老者，深羡九华居。采药闲骑鹿，眠云或著书。岁华讵云晚，于此遂吾初。
峡江周郎墓,元末明初,陈谟,此地亦巴丘，将军岂昔游。风吹大树老，坟对古坛幽。庙祀存邦典，时艰惜勇谋。小乔殊凛烈，爽气共横秋。
题复初上人松云山房,元末明初,陈谟,挂衲云根松，结巢松顶云。千年养金珀，五色丽乾文。松风引名胜，云月净嚣氛。待携陆脩静，酌酒听桐君。
吉文费赴考功,元末明初,陈谟,壮志已云达，守官仍一穷。桑麻焦土后，花柳闭门中。贞石书遗爱，轻车赴考功。台城天尺五，鸣佩列群公。
寄韶州段同知菊圃,元末明初,陈谟,贰守声名久，河东古绛州。仪曹陪法从，枢府接英游。夏馆榕阴满，秋篱菊蕊稠。官居随地好，山水自风流。
病起闻蝉,元末明初,陈谟,蜡树一蝉吟，北风吹客襟。时添柏子火，坐拥木绵衾。伏枕身如蜕，观书力不任。清虚来渐远，于此识初心。
别黄侯归岳州青阳里 其一,元末明初,陈谟,奕奕青阳里，江船秋到家。雁从彭蠡过，月向洞庭赊。砌长公孙竹，园开子母瓜。莫令生白发，应自问丹砂。
别黄侯归岳州青阳里 其二,元末明初,陈谟,天地一虚舟，水烟相共浮。不随苍玉佩，未弊黑貂裘。孝友涪翁传，才情谢朓楼。君山有仙子，吹笛待来游。
题秋江图送青阳君,元末明初,陈谟,秋水雨添碧，秋江柳复春。行歌螺子浦，言送青阳君。南岳云峰静，金华石色新。怀贤空见画，情绪若为论。
渡江,元末明初,陈谟,钓艇浮螺子，依依夕照前。鸟飞黄叶落，山断碧云连。野暝芦花白，天清桂魄圆。纷纷樵与牧，长啸入苍烟。
题小景,元末明初,陈谟,使者求才俊，官船倚杏花。春光连楚甸，莺语似京华。松润藏云密，洲回带石斜。秦淮到应赏，明月满家家。
闻道 其一,元末明初,陈谟,闻道潼关下，黄流似海深。由来天设险，过者日伤心。汉殿芝房冷，唐陵玉甃沉。不应有佳气，郁郁尚如今。
闻道 其二,元末明初,陈谟,中夜居庸北，苍茫见帝星。翠华烟漠漠，沙草月荧荧。象纬尊南极，鲲鹏返北溟。感恩余老象，粉骨向心亭。
送子卿还家奉亲,元末明初,陈谟,雪纻唐人服，香罗女直巾。行吟楚泽畔，犹是葛天民。茭白炊乌稻，橙黄鲙紫鳞。登高应最乐，戏綵侍严亲。
送郭思信远游,元末明初,陈谟,不谓公家役，还为壮岁游。风吹木兰桨，水发蓼花洲。彭蠡渔歌晚，秦淮月色秋。琼花无恙否，几月到扬州。
和陈中常赠别,元末明初,陈谟,相见即相知，相携未忍离。神光湛卢剑，高谊角弓诗。单父琴三叠，河阳花满枝。逍遥行乐处，别后定怀思。
寿星图,元末明初,陈谟,云根一丈人，长眉如柳青。调笑赤松子，出入紫微庭。文鹿衔芝草，金童把玉经。武帝何由识，空瞻南极星。
社日偕郭思诚伯仲郊行过其先人墓,元末明初,陈谟,桃李螺江浦，晴天散暖云。沙明灵运屐，花照信陵坟。入馔池鱼白，治聋社瓮醺。人生行乐耳，春色已平分。
寄川上隐君,元末明初,陈谟,停云叠雪鳞，浩荡十洲春。高卧容安石，耕岩乐子真。絮花篱落静，梅雨篆烟新。蚁蛭空多事，鸥波只自驯。
萧氏公孙竹图,元末明初,陈谟,孝竹参差写，光辉八叶萧。岩岩商皓节，楚楚阮郎标。挂壁红芳映，迎风綵凤飘。五君来往熟，得醉不烦招。
蹇驴,元末明初,陈谟,使尔不为蹇，知非果下孙。卓锥疑是骏，漆步仅如豚。暮雪灞桥水，春风锦里村。慇勤诗伯爱，迟钝向人言。
江桥晚景,元末明初,陈谟,山欲收屏障，云偏曳葆縿。水侵杨柳渚，帆倚夕阳桥。夏绿团空翠，秋云盛麦苗。携书归隐处，不待太冲招。
怀杨子将,元末明初,陈谟,建安七才子，江夏一黄童。鹳爵那衔鳣，琴高不化龙。羁孤千里易，孝友一生隆。最有宜春恨，魂飘结暗松。
池上萱草,元末明初,陈谟,池上多萱草，雨余纷好华。乱榛扶易直，轻燕掠微斜。爱欲移当背，忧宜摘送茶。苕华比颜色，同向国风誇。
赠安南使归国,元末明初,陈谟,秦淮柳影中，使舫背归鸿。建业山河壮，南交节制通。襟凉乘海气，家远待秋风。仍岁频衔命，诗囊夜吐虹。
题郎中顾公蔗境诗卷,元末明初,陈谟,昔者山阴县，风流顾恺之。春风痴欲绝，秋草澹相宜。上马青山送，垂帘白日迟。千年留蔗境，只许省郎知。
初五宿峡山口,元末明初,陈谟,野烧隔江明，官船畏虎停。危樯侵石峡，高枕倚沙汀。树杪初弦月，芦根数点萤。一埕香桂酒，自笑独为醒。
因驿舟回寄清远令,元末明初,陈谟,晚泊清远驿，言怀仙李标。江光浮云树，潮信急兰桡。单父弹琴夜，西山拄笏朝。怅然一凝伫，诗寄北风遥。
过清远县爱其山水追赋赵佗刘汉墓,元末明初,陈谟,清远佳山水，英雄多墓田。赵佗余四世，刘汉几何年。云势连衡岳，江源起蜀川。海邦归职贡，应更产时贤。
过浈阳峡汉杨仆将军驻兵处,元末明初,陈谟,帆过浈阳峡，攒峰剑插天。嵌岩通窈窕，石壁绝夤缘。将军若下濑，于此驻戈船。飞鸟不敢下，声名何赫然。
过虎榜山,元末明初,陈谟,已较文场艺，俄经虎榜山。上有欲落石，下为无底渊。诗人昔好事，留字嵌空间。摩挲殊未可，驻目但悠然。
寄泷水县丞,元末明初,陈谟,出佐泷水县，缅怀贞节堂。春明綵服丽，天远白云长。鸾诏腾双阙，金冠表一方。依依缝线密，应念久风霜。
别曲江参谋孙舜元,元末明初,陈谟,北望水天冷，南游瘴海凉。衣沾椰叶露，酒送荔枝浆。上相怜才美，邦人沐化良。向来经济熟，知不愧龚黄。
海渔公子为宋昌裔作,元末明初,陈谟,我爱宋公子，把竿长钓鳌。闲寻龙伯国，笑指海凫毛。员峤随波转，珊瑚入网高。秦人未相识，何用遣卢敖。
清江钓隐,元末明初,陈谟,小隐清江上，无心竞白鸥。蓼云团竹屋，芦雪点羊裘。放鹤归何晚，看花醉即休。底须终日苦，三百六鱼钩。
谢中常惠倒提,元末明初,陈谟,扶衰得倒提，散步任东西。花柳宜烟渚，溪山爱雪泥。酒壶挑可远，竹户啄须低。只恐穿林石，铜声惊鸟啼。
刘子中茅堂,元末明初,陈谟,整整筑茅堂，脩脩傍水乡。月明珠在浦，竹密凤鸣冈。啸傲轻轩冕，疏豪引豆觞。敲门无宿客，题句隔莓墙。
李楚善山居,元末明初,陈谟,身外等浮云，松阴静闭门。桃源有仙李，盘谷傍渔村。贤圣杯中乐，君臣药府尊。重来应待腊，梅雪满郊原。
题春日山居图,元末明初,陈谟,隐者有高趣，幽居不用多。松涛摇石壁，樵径入烟萝。倚槛看云起，携琴任客过。殷勤郭熙画，好句待阴何。
隐居图,元末明初,陈谟,寓隐茅堂僻，幽寻鸟道分。晴天千障雨，伏日万松云。岂是渔樵侣，应怀鸿鹄群。小桥清浅处，有竹抱桐君。
畦乐诗为王与龄 其一,元末明初,陈谟,为爱东湖水，筑堂临水濆。寒光夜留月，白气晓成云。花树不可剪，药苗时自分。客来常款语，琴荐对炉薰。
畦乐诗为王与龄 其二,元末明初,陈谟,栗里问渊明，旁舍招云卿。荷锄草露湿，织屦柳风清。二子俱天趣，是翁忘俗情。时时车马客，于此听棋声。
怀海北张指挥,元末明初,陈谟,韶阳深窈窕，海北郁岧峣。冬热蕉衫薄，晴寒海族骄。辕门歌画一，城角动招摇。想见张公子，椰浆日几瓢。
行年七十二,元末明初,陈谟,行年七十二，白发向人羞。肯羡梁江总，空怀齐楚丘。绣衣题姓字，皂盖验春秋。一自周原猎，难为渭水叟。
题隐者山房,元末明初,陈谟,隐者壶中日，仙家劫外天。晴虹出丹室，玄鹤戏芝田。待客沉香火，清神枸杞泉。何当谢尘事，闲说赤乌年。
题段氏山房,元末明初,陈谟,结搆秀峰下，清江长在门。吟看辋川树，眠借武夷云。白石种成玉，瘿藤刳作尊。谁为知己者，竹祖与桐君。
巢云为萧伯玙赋 其一,元末明初,陈谟,为问巢云子，云居定几年。饥堪煮为食，吟即染成笺。雨过龙文润，天清海色鲜。相逢韶石上，舒卷兴悠然。
巢云为萧伯玙赋 其二,元末明初,陈谟,为问巢云子，幽贞夙所庐。宁随龙卧壑，不学凤栖梧。拂袖凌空翠，因风问太虚。芙蓉曾揽结，五老复何如。
游月溪庵用壁间韵,元末明初,陈谟,百粤多精舍，南华是祖山。人知尊象教，俗已变髦蛮。明月青溪上，清风翠竹间。时时一谈咏，杖屦自忘还。
谢烈妇,元末明初,陈谟,夜月香魂冷，春云别恨长。宁歌折杨柳，不学野鸳鸯。画可归屏障，祠堪配女郎。琵琶弹马上，晚节谩悲凉。
次杨子良催菊韵 其一,元末明初,陈谟,楚楚临阶菊，曾看压众芳。红桃承海曙，白玉吐霞光。韶石多炎壤，南天少肃霜。如何深自閟，不肯趁重阳。
次杨子良催菊韵 其二,元末明初,陈谟,楚楚临阶菊，金风护得迟。黄衣谁近侍，白璧贵逢时。屈子餐宁饱，陶潜爱岂私。由来傲霜节，松柏共高姿。
次杨子良催菊韵 其三,元末明初,陈谟,楚楚临阶菊，从知品第嘉。程侯情最重，杨子兴偏赊。金蝶归丝网，天鹅散雪花。只宜摇落赏，难向艳阳誇。
报春树,元末明初,陈谟,但使群芳早，何嫌五月迟。往花任杨柳，孤注笑酴醾。春事谁能报，天机不自私。此身虽老大，云锦烂离披。
芙蓉仙隐,元末明初,陈谟,芙蓉仙隐处，太守日来游。丹鼎飞随鹤，松坛暖卧牛。泉凝三伏雪，草耐万年秋。五马朝天去，山人空尔愁。
题梅关图,元末明初,陈谟,相送梅关去，岧峣上白云。缅怀张相国，复忆庾将军。夹道松阴直，初晴海色分。天彭为井络，叱驭动成群。
得季子果嘉兴书,元末明初,陈谟,闻汝踪无定，杭州定婺州。雪寒探虎穴，浪猛踏风舟。千里传家问，三年滞旅游。七旬今又四，短发不宜秋。
崆峒云居为曾巽卿赋,元末明初,陈谟,云居崆峒下，野鹤鸡群中。堕甑前境忘，弃瓢烦虑空。苍狗任时态，白衣谢尘容。卷幔度冉冉，开镜浮溶溶。阴榻清媚夏，晴扉粲娱冬。亩耕足岁年，林卧窥鸿濛。少日忽复远，聚沙想群童。杖策笑安期，出门交蒯通。晚悟要为达，朝华那可崇。尝恨史家流，老韩将无同。如何曹相国，堂上留盖公。
和云壑熟食日韵并 序别,元末明初,陈谟,只欲闻韶去，其如度岭赊。淹留囊易涩，叙别雨频嗟。老树迷云叶，危墙上土花。榆烟新出火，谷雨早分茶。纪节门垂柳，悲风墓集鸦。他乡托萍水，高兴鄙桑麻。酒出铜泉滑，鱼分丙穴嘉。金相霞错落，锦句玉横斜。落月雷塘路，啼鹃介子家。钟情君最厚，滚滚惜年华。
题友人村居,元末明初,陈谟,四座列图画，半生傲丘樊。布韦宁是贵，轩冕讵为尊。爱客频扫径，教儿日应门。荣华曾把玩，道谊将弥敦。云与水无系，吾将我共存。兴亡自今古，运数任乾坤。牢落三间屋，纵横半亩园。棋寻仙客戏，书对古人言。斯鞅何功业，韩彭几子孙。神奇终化腐，污潦本无根。桃李休相笑，梅花不解村。
为中常题溪山访隐图,元末明初,陈谟,自适贵清旷，驾言怀隐沦。雨深禹穴外，沙净霅川滨。著述尊弘景，耕桑乐子真。翠屏猿灭迹，绣谷豹藏身。木客倾壶夕，桐君种药晨。水烟清自媚，天籁韵常新。芝熟原轻汉，松高本避秦。祗应陶靖节，来往问遗民。
题吕仲善营丘山房图,元末明初,陈谟,稷下古诸姜，营丘小洞房。邻存钟令宅，里似郑公乡。乱后蓬蒿长，春归棣萼芳。每从黄发老，最誉白眉郎。一室如函丈，群书自大方。移床分竹影，扫壁散芸香。轮鞅莓苔外，凫鹥几席傍。歌商怀考父，玩易到羲皇。建业看图画，平川隔水乡。参差多点染，窈窕极苍茫。山势元宗岱，溪流想钓璜。高秋凭虎踞，何处觅鹰扬。
追挽刘宗荣,元末明初,陈谟,总角从先进，刘墙白下东。衣冠会元日，桑梓共高风。内谱通家旧，金科奕世同。至今怀古道，犹及拜先公。夫子声名早，承家德业隆。山辉元韫玉，节苦自和熊。善行东平最，寒芒太乙通。贤良蕡有策，著作向多功。未展青云翮，先成白雪翁。脩文期太速，遗草意何穷。令子称才杰，儒科致显融。善和存故里，一亩复新宫。种德门逾大，光幽石已砻。典刑看奕奕，图画极沨沨。春日珠林道，秋风宰木丛。长怀书甲子，应自问鸿濛。辅嗣经仍讲，宾王句更工。焚黄知有日，含笑九原中。
王员外赴京,元末明初,陈谟,喜奉纶音至，遥瞻帝里归。秋风辞省掖，海气拂朝衣。参相深分阃，员郎夙赞机。金汤身作固，蛮徼子来依。欲遍群黎德，常勤四牡騑。兵氓同鼓舞，草木悉光辉。留句题丹荔，看花想紫薇。雁从淮浦起，马傍越台飞。未得承芝宇，应嗟锁棘闱。送君霄汉上，綵凤逐朝晖。
简徐太守二十韵,元末明初,陈谟,牛女垂光远，番禺枕海长。藩宣开画省，抚字属黄堂。铜虎未分牧，郎星暂敛芒。化行龙伯国，春动马人乡。流徙归城邑，顽嚚弃斧斨。稻苗丰战地，潟卤盛兵粮。出入明星烂，声容赤芾煌。衣浓薇苑露，冠重柏台霜。两府联宾位，元戎解佩纕。已无鲸簸海，宜有凤鸣冈。百货流泉溢，群蛮枕奠康。昔襦今又裤，肉藿酒如浆。暇日同民乐，随时爱景光。摩挲九曜石，调笑五仙羊。铁柱悲刘鋹，荒台吊越王。霸图童竖骏，客思海云凉。此日殷勤接，仍看抱送祥。麒麟天上石，楯戟殿中郎。倾倒情何极，吟哦兴不忘。公侯知衮衮，不数窦家芳。
和萧廷菊海棠,元末明初,陈谟,紫绵带露袅高枝，折送窗前看绝奇。春色仙家分已早，金波宾馆赏何迟。锦裁半臂初成后，镜照新妆正就时。闻道邻翁工炒铁，请君莫负数君诗。
题萧廷菊中书传,元末明初,陈谟,萧郎巧智似蒙恬，兔颖狸毫健且铦。能扫万言资李白，曾探五色借江淹。匡仙洞府家偏远，丹凤池头迹漫潜。笑与中书新作传，虹光清夜映书帘。
雨中登舟柬渝景明,元末明初,陈谟,市南买舟苦未得，感君高谊最殷勤。冲雨上山行虎迹，褰裳度水散鸥群。干戈满地身长寄，花柳一州春自分。待把阴霾都扫却，与君琢句染晴云。
别竹逸极初归锡洲,元末明初,陈谟,十载飘零偶此同，明朝判袂各西东。来时梅浦分新白，去日仙坛扫落红。得句每裁云五色，挑灯常近鼓三通。两贤总是金闺彦，善保兴居锡谷中。
方丘生隐居玄洲题曰小蓬莱,元末明初,陈谟,玄洲故是小蓬莱，鳌背烟消五色开。月鼎云中分药送，蓬头海外寄书来。晴沙金屑眠龙子，芝草瑶芳养鹤胎。已办游山青竹杖，还能酌我紫霞杯。
别曾秋月提点诸公,元末明初,陈谟,暮年有意欲闻韶，不计关河去路遥。暂别玄都行紫陌，回瞻玉树隔琅霄。丹成鼎内春难老，天入壶中日易消。细袅炉烟频煮茗，绿阴浓处好珍调。
樵闲为萧绍宗赋,元末明初,陈谟,之子采樵何所之，樵闲倚石复移时。忽逢莺语思求友，偶值仙人还看棋。山中乱云如雪屋，松下清风多紫芝。袖有长书君莫上，祗今且可醉吟诗。
至南安和知事陈云壑祠龙母韵,元末明初,陈谟,贝阙珠宫仙乐举，盈盈初日碧波间。眉如王母三千岁，鬓绾湘娥十二鬟。榕叶春浓僧院寂，木兰风细钓丝闲。渚蘋荐罢骚人醉，老我何能一叩关。
和指挥兰花韵 其一,元末明初,陈谟,名花消得玉为堂，别占薰风六月凉。西子冰肌微带酒，素娥翠袖冷含霜。相辉喜接貂蝉近，共醉宜同锦瑟傍。制使高吟清且丽，綵云散作满城香。
和指挥兰花韵 其二,元末明初,陈谟,临风玉立自堂堂，肯为榕阴借晚凉。瑶柱葳蕤疑剪水，铢衣萧飒自凝霜。操琴好在虞韶后，纫佩还思楚泽傍。曲江祠下违心赏，千古空怀是国香。
次谢令尹喜雨韵,元末明初,陈谟,曲江六月有新凉，令尹弹琴不下堂。河阳岂必花成县，彭泽由来菊是粮。桑树连阴驯野雉，马騣滴水舞商羊。丰年好写归图画，为觅当时顾长康。
重阳前和王参军 其一,元末明初,陈谟,参军公馆竹为扉，遥对貂蝉逸兴飞。李白题诗行处有，王弘送酒近来稀。锦糕时节思何极，綵服兴居愿不违。回望青原一千里，黄衣想见照苔衣。
重阳前和王参军 其二,元末明初,陈谟,苍烟郁郁集郊扉，吹帽风高鬓欲飞。君喜慈帏清且健，我怜家问远常稀。萸钟芳烈当谁并，菊抱幽贞与世违。丞相祠庭榕叶底，不妨人笑芰荷衣。
次周翠庭感怀韵,元末明初,陈谟,故园回望草成丘，客馆新添雪满头。已向昆明看劫尽，犹思沧海借桴浮。昂藏可愧嵇中散，款段那从马少游。邂逅蒲衣成一笑，觅牛元只是骑牛。
宪使张虚舟谒韶阳文献祠敬简小诗,元末明初,陈谟,随车清雨洗边尘，散作韶阳十月春。累世风霜为阀阅，一壶冰雪是精神。民沾德泽安生聚，君遣皇华遍度询。此日貂蝉辉绣斧，千年风度俨相亲。
简二宪郎,元末明初,陈谟,金玉科条两宪郎，满空霜气集韶阳。九龄祠下联圭璧，五色云中览凤凰。岭表寒梅迎使节，海隅秋草借恩光。绣衣报政乌台表，定自声名动建章。
追挽刘养直,元末明初,陈谟,校雠天禄去无日，藏书善和归几时。殷台落日尘杳杳，象山宿草春离离。玉雪未曾瞻道貌，梧桐今已识孙枝。斯文不朽应无憾，刻石埋名有楚奇。
戏和肱道人,元末明初,陈谟,道人连日醉如泥，应爱铜泉浸鹿蹄。内景新将丹鼎炼，丽词常展锦笺题。迎春处处经行遍，饯岁时时举按齐。只恐夜深欢寝后，不知鸡向五更啼。
人日登风度楼留题,元末明初,陈谟,凭高吊古想开元，风度谁知相国贤。八柱承天垂日月，千峰列戟拥貂蝉。龙乘海气窗间过，鹏息天风雨下眠。忽忆重华增怅望，苍梧渺莽暗荒烟。
乙已除日次萧极初韵,元末明初,陈谟,岁寒不作还家计，倚遍仙人十二阑。霜残腊梅殊草草，苔深墨竹却桓桓。时弹焦尾清还绝，不酌流霞兴自宽。二友风流知我者，耻将心事学冯驩。
九成台,元末明初,陈谟,韶阳太守台成日，玉局仙人海上归。万籁尽如韶九奏，五云遥见凤双飞。莲峰隔浦浮春色，武水澄波漾暖晖。错把滕王江阁比，鸣鸾歌舞是邪非。
葛仙祠留题,元末明初,陈谟,思忆仙人葛稚川，旧祠冠服尚巍然。罗浮自爱留丹灶，勾漏空闻有洞天。江右蛟腾青草里，淮南犬吠白云边。嬉游得似无为好，冷眼乾坤八十年。
三月二日为参军介寿,元末明初,陈谟,瑞气浓薰海色晴，非关上巳与清明。橘中人献龙根脯，鹤上仙传凤翼笙。入幕参军多节槩，能诗水部最豪英。一千二百年如戏，自是空同旧广成。
参军庭前水香花一树夏月取叶荐汤者三月花开如粟邀共赋之,元末明初,陈谟,玲珑琪树出高墙，岂逐残香媚景光。翡翠屑金分户映，木兰坠露拂衣香。浓阴远有秋风操，清味尤宜夏月汤。倚得参军修竹好，共将嘉实待鸾凰。
赠别钱太守,元末明初,陈谟,夜光明月庙廊珍，五载腾辉武水滨。祗有双鱼新改郡，素无一鹤可随身。仪韶凤已翔寥廓，别驾车犹望后尘。千里江东春树绿，怀贤长有梦相亲。
别郭宗玉还乡,元末明初,陈谟,故乡索寞久离群，邂逅韶阳复论文。缑岭喜逢王子晋，灞陵谁识李将军。来寻锦石看丹荔，归钓清江卧碧云。应共高人川上乐，题诗煮茗到宵分。
榕树下别参军再赋就简指挥,元末明初,陈谟,榕阴翠盖倚重重，相送城南复向东。上将故多黄石略，参军况是紫髯翁。重题锦字云生纸，独转沧浪月满蓬。徙倚松根看野色，青山缥缈意何穷。
泊古羊渡望貂蝉峰有怀诸名胜,元末明初,陈谟,犹见香炉紫雾妍，还随鸟影望貂蝉。舟移岸岸皆奇石，云起山山尽瘴烟。红蓼水生连夜雨，白茅露冷近冬天。舜峰九日登临处，吹帽无由侍晋贤。
题常方壶所藏易元吉蒲萄上有徽庙题识,元末明初,陈谟,画图惊见龙须长，犹带宣和御墨香。玉蕊宜归甘露瓮，金茎偏润紫荷囊。移来上苑恩光异，拆寄文园渴肺凉。曾侍宫壶沾御宴，令人苦忆贺兰庄。
苍雪轩为南雄贰守刘可与赋,元末明初,陈谟,苍龙喷雪满幽轩，坐使冰壶六月寒。红袖解移青玉案，素娥清映水精盘。兴来剡曲余孤棹，老去磻溪寄一竿。何日江阴来步屧，相从终日倚阑看。
小姑嫁彭郎,元末明初,陈谟,窈窕仙姿胜藐姑，彭郎故是子南夫。鲛人为织同心带，凤使亲传五色书。曾共湘妃游洛浦，不随河鼓上天衢。祠庭此日瞻环佩，千丈风波镇小姑。
彭郎忆小姑,元末明初,陈谟,青山何事翠如颦，应惜红颜镜里人。枕转珊瑚空托梦，杯倾鹦鹉懒濡唇。行云仙袂游何所，拾翠芳期误此春。隔花流水何由见，莫自陈王赋洛神。
小姑寄彭郎,元末明初,陈谟,平湖黛色照晨妆，只见风波不见郎。已织回文成锦字，莫贪结绶绾金章。马应得意春风里，花不知名官道傍。杜若芳洲谁共采，枉教人断九回肠。
次韵雪用白战体,元末明初,陈谟,晨霜暮霰作威严，解送瑞花拂帽檐。漠漠汀沙成海水，娟娟蒲席是冰帘。寒深顿觉龙鳞小，烟重兼迷马耳尖。明日台城春色动，为谁寂寞为谁淹。
芦管制笛,元末明初,陈谟,旋将芦管裁成笛，若比柯亭别出机。数点残星分远近，七均古调按依稀。吹斜月影潮初上，转入梅花雪更飞。岁晚江空听最好，夜寒吟句不思归。
岁除大雪 其一,元末明初,陈谟,怪底推篷重不开，千岩万壑白皑皑。山阴乘兴那无戴，梁苑多才想有枚。碧落空濛龙偃蹇，黄芦淅沥雁堆魁。上人制笛翻清思，春向梅花调里回。
岁除大雪 其二,元末明初,陈谟,孤篷莫叹凄凉景，一雪翻成富贵年。兔迹尽迷三穴外，兽王谁幻五台前。遥知淮蔡平元济，莫管峨眉冷谪仙。此夕金吾驱逐罢，凤衔春色下丹天。
戊申元日次韵,元末明初,陈谟,午夜朝回岁亦迁，一蓬残雪入新年。寒云宿雾晴犹积，翠壁丹崖晓半鲜。淡淡春生黄苇岸，沄沄波泛白鸥天。蒋山风日应妍美，到日同参不二禅。
二日喜晴过采石次韵,元末明初,陈谟,推枕鸣鸦喜报晨，忽闻佳句倍怡神。雪迷采石浑如腊，日上天门早是春。一斗青钱沽客酒，半簪华发减年人。二三禅友为知己，相对迂疏兴颇真。
闰五月二十七日发金陵简同舟者,元末明初,陈谟,半年尘土满征衣，怅望关河赋式微。杨柳矶头悲昔日，凤凰台下送斜晖。潮来城阙鲈何在，火裂秋云雁不飞。幸自故园松菊美，还家莫遣赏心违。
吊赏心亭火,元末明初,陈谟,赏心亭上通宵火，万里秋天驾祝融。国内焚莱知有禁，街头舞马竟何穷。秦淮浪赤蛟龙怒，王谢灰飞燕雀空。徒想词人怀往代，繁华想象画图中。
天门山,元末明初,陈谟,巨灵擘石镇江干，纵有丹梯未易攀。云黑蛟鼍腾出峡，月明虎豹卧当关。稍惊滟滪波涛壮，宛似峨眉翠黛寒。上有飘萧两黄鹄，凌风随我振归翰。
题吉文费太守卷,元末明初,陈谟,桁杨卧地庭无谒，禾黍连云里有歌。召父著声先岂弟，阳城不扰是催科。神游华盖红云岛，兴在文江白雪波。试问三穷谁第一，莱芜转觉甑尘多。
寄项如山伯仲,元末明初,陈谟,更无尘土到柴门，还爱疏髯点雪痕。鸥鹭江天新保社，桑麻春雨旧田园。尧民击壤应同乐，鲁殿灵光让独尊。况复惠连群从好，诗怀浓处酒盈樽。
寄陈衡山荅其金陵归临贶,元末明初,陈谟,朱雀桥边几夕曛，兴亡燕语谩纷纷。怅望谪仙坟上草，低回蒋帝庙前云。征衫尘土乡心共，归路秋云雁翼分。枉沐光临到蓬荜，无由倾盖一论文。
追赋闻人州判赴京,元末明初,陈谟,一蓬白雪上京华，五凤楼台是帝家。定向天官书上考，还随御苑簇轻车。秦淮柳色皆金缕，吴越山光遍绮霞。小邑三年勤抚字，月明应念白鸥沙。
徐韶州追和仆叙别韵见寄用韵答之,元末明初,陈谟,别来只忆韶州景，忽枉佳章寂寞滨。太守襜帷三载旧，侍郎官诰五花新。枌榆社日家家酒，莺燕江亭在在春。苦恨云山迢递隔，无因晤语乐天真。
答南雄刘别驾见寄,元末明初,陈谟,潇洒雄州别驾尊，公余揽胜出松门。会稽山阴逢贺监，丁卯桥头寻许浑。文豹何曾迷雾雨，苍龙应自长儿孙。何时容我来惊座，更看优人舞白猿。
简刘子卿谢其得谬藁送至 其一,元末明初,陈谟,神螺之山江水东，娟娟玉树梅林中。自惭晚识青云器，多谢时临白雪翁。旧藁飘零随落叶，余生放浪逐宾鸿。江皋步屧频来往，更待藜光丙夜同。
简刘子卿谢其得谬藁送至 其二,元末明初,陈谟,一片停云咫尺中，似应秋水隔芙蓉。槎横银汉三千尺，桂锁蟾宫第几重。原色又添新雨润，藻情还似远山浓。多时谬藁劳收寄，免作人间酱瓿封。
别冯寅宾游吴越,元末明初,陈谟,逃虚空谷绝过从，惊见虹光射牖中。定自陆云游洛下，还寻李白过江东。山川草木浮佳气，星斗文章属至公。丹凤楼前回首处，金莲夜照玉花骢。
寄刘永泰,元末明初,陈谟,新堂燕处独超然，酿有香粇钓有鲜。九日黄花犹似晋，西风白雁总辞燕。扬雄草赋甘泉远，刘向穷经太乙怜。一自秦淮同载后，停云怅望忽经年。
戏赠归洪,元末明初,陈谟,江总还家白发新，楼卿老去五侯贫。几经紫陌看花处，忆著金龟换酒人。舞雪回风歌窈窕，登山临水意逡巡。东湖烟柳西山雨，还有高车访隐沦。
效谣体,元末明初,陈谟,小池未雨蛙先闹，矮屋非贫燕不过。老马反驹徒苦耳，桃虫维鸟定如何。漆园梦断悠悠蝶，南浦风回漫漫波。面似靴皮犹有笑，才如袜线绝须歌。
次别驾刘宗弼咏韶石韵,元末明初,陈谟,缥缈湘南接海边，奔波耸汉翠争妍。烟生万壑熊罴伏，日射重岩锦绣连。泗水磬材天下少，韶州响石后来传。世间信有愚公智，未必山灵未许迁。
秋夜燕集示诸友,元末明初,陈谟,金风吹尽燕梁尘，公馆林疏爽气新。露泛紫微香拂酒，月将仙桂影随人。参军最得诗中趣，文士宜多幕下宾。百罚不辞惭潦倒，苦无佳句答情真。
葛洪丹井,元末明初,陈谟,岂复风流似葛洪，寻仙还到紫阳宫。遥闻环佩锵云表，尚想丹砂浴井中。白发那能生羽翼，苍生坐待起疲癃。银瓶素绠中宵汲，怕有蟠龙解喷风。
和友人韵 其一,元末明初,陈谟,霜林红叶有妍华，出郭幽寻兴自赊。苍耳草深非故道，牵牛花好是谁家。鸡群野褐嵇中散，鹤背天风蔡少霞。邂逅平川同逆旅，时时晴屐响晴沙。
和友人韵 其二,元末明初,陈谟,刘郎清赏何乃违，休日复自扃柴扉。桥边无人礼黄石，天上有星尊少微。薜荔暗侵扬子宅，鵁鶄长占子陵矶。日斜桐叶题诗罢，头戴寒鸦缓缓归。
方壶为常太守赋,元末明初,陈谟,神山秀出空同表，却笑蓬莱失巨鳌。未许安期闲种枣，讵容方朔去偷桃。金天白龙草间伏，瑶水翠禽花外高。我亦四明狂客者，登临览胜一挥毫。
用方壶韵题曾子元晴雪轩,元末明初,陈谟,闻道幽斋傍雪成，六花飞舞集檐楹。天游杳杳虚生白，云卧沉沉夜自明。冰茧寒光宜客赋，阳春古调待谁鸣。烟波却有玄真子，时向城南问独清。
题哀节清静一轩,元末明初,陈谟,几度来寻羽士轩，白云无语客忘言。吟风不忆三生石，醉月长留太古尊。碧落游丝那有影，悬崖枯木只余根。白鸦来往芝田熟，应是黄庭内景温。
吴元年丁未元日即席和韵,元末明初,陈谟,金幡微动綵云偏，寿祝南山与百川。律转东风遍南服，天开大统建元年。舜峰渺渺貂蝉外，淮水悠悠魏阙边。早晚蒲车催入觐，衰迟那得共辉联。
次王竹逸韵,元末明初,陈谟,闻听爆竹知新岁，坐对瓶花忆舞筵。隔屋马蹄归醉客，中宵环佩起群仙。道存竹简韦编里，诗在茶瓯雪乳边。送故迎新君莫笑，旅中别自一壶天。
次九日登武山韵 其一,元末明初,陈谟,寸怀能着几多愁，每向登临叹谬悠。黄菊翛翛冷彭泽，苍烟莽莽暗齐州。光阴祗是留连客，酩酊何妨断送秋。有约不闻空怅望，来诗多趣苦为酬。
次九日登武山韵 其二,元末明初,陈谟,丹梯高处是青山，曳杖无因一破颜。仙境不藏云有路，天游长阻虎当关。悬崖果熟猿公笑，深洞花开武姥闲。寄语王君须再约，顽夫老矣更能顽。
次九日登武山韵 其三,元末明初,陈谟,村家酒熟三家香，只与诗人浣绣肠。充庖野鸭无双腯，入网池鱼过尺长。老妇瓦盆殊罄竭，乃翁客位更徜徉。不道诸生虚讲席，从来雅俗故相妨。
次萧子所至日怀京国 其一,元末明初,陈谟,梅梢缀玉似凝旒，枫树摇红见舞优。化日缓随龙驭转，祥云长绕凤台浮。当年法从陪华贵，此日山杯笑浊流。应自家人记膰俎，时时举按说郊丘。
次萧子所至日怀京国 其二,元末明初,陈谟,綵笔何人动藻旒，南郊仪礼若为优。明时鼎鼎风云会，载籍茫茫烟海浮。璧水育材须妙选，钟山应制岂凡流。德星聚处还知否，别有风流陈太丘。
辛亥元宵和王希颜韵 其一,元末明初,陈谟,隔窗风雨送元宵，自种花灯慰寂寥。邻舍已添榆社鼓，江亭却忆酒旗招。闹蛾簇粉寒难整，浮蚁吹波暖易消。梅萼那分花市烛，云头虚度凤台箫。
辛亥元宵和王希颜韵 其二,元末明初,陈谟,喜君连日情相厚，贶我华星句每饶。流水浣花工部兴，春山啼鸟买臣樵。桃枝削杖随商老，笋箨裁冠托汉朝。双剑雪霜深閟匣，莫将虎气夜干霄。
别郭思信,元末明初,陈谟,望望沙园鹭渚边，綵云忽到九州前。春山步屧寻前度，夜月停杯说隔年。局上蒲翻枭雉采，琴中徽按凤皇弦。河桥折柳难为别，更约看花句共联。
秋日用刘子彦韵 其一,元末明初,陈谟,秋气一日即为深，雨余山翠何崟崟。梧桐暮看不如早，稼穑昔丰那似今。汉诏赐租成乐土，尧民击壤得初心。石床数尺长松下，卧听风蝉足好音。
秋日用刘子彦韵 其二,元末明初,陈谟,六月秋生喜闰年，故因凉早景多妍。燕鸿物外同羁旅，清浊杯中总圣贤。南亩桑麻差足乐，西江雨露复能偏。二间茅屋清溪侧，时有诗朋送雅篇。
题平原曾光远所藏先世墨竹,元末明初,陈谟,灵妃娟娟湘楚濆，三三五五乘绿云。杂佩倚风疑有韵，舞衿如水自成文。深林会待晋贤赏，蟠石今看蒋径分。春兰秋菊各天趣，未若此君高出群。
赠云心医士,元末明初,陈谟,白云与君君莫违，不令尘土上君衣。晓随斸药霏霏出，暮逐悬壶冉冉归。勾漏岩前寻葛令，长沙道上识张机。蹇予独向青原下，七十卧云今是非。
和杨少府登快阁用山谷韵,元末明初,陈谟,长啸城头天宇平，碧山浓处看新晴。过客帆樯烟雾重，傍人鸥鹭画图明。浪花细逐金鱼起，沙涨还添玉带横。物色分留归少府，千年太史有诗盟。
平远图为祝驿丞赋,元末明初,陈谟,贰令新图少府题，驿丞风致罕能齐。远岫微茫南斗外，平川迢递楚天低。已编茅屋依垂柳，更买渔舟度隔溪。为待樵风清唱客，乘风鼓枻到江堤。
次仲氏以静客龙湖见寿 其一,元末明初,陈谟,长庚残月晓西东，枕上吟余响石淙。凉雨疏桐过末伏，小亭幽径长芳丛。季方难弟龙湖远，老杜狂夫饭颗同。秋月华星双入手，更攀菡萏映杯红。
次仲氏以静客龙湖见寿 其二,元末明初,陈谟,山城望见鹡鸰原，衣锦乡中草树妍。铁笛谁当吹舞鹤，银槎我欲挟飞仙。蘋花数剪微波浸，桂树三更片月悬。老去揆初仍作客，诸生郑重秩初筵。
寄刘孝廉,元末明初,陈谟,芝兰香雾隔晴轩，图史虹光自岁年。汉殿每需方正策，楚江犹滞孝廉船。鹅群暖戏池中墨，藜杖寒嘘阁上烟。试把月仪临数帖，因风寄向白云边。
同子与入院时就文庙开试院与诸公同止云章阁上,元末明初,陈谟,一相南来建大藩，金汤千里虎牙闲。綵云腾凤迎科诏，珠斗垂虹动海关。入院恭陪车马盛，序宾愧列鬓毛班。宁知交广非邹鲁，已有弹冠早出山。
次子与入院宴集韵,元末明初,陈谟,荆交风气自天开，魏晋词华有体裁。石髓凝脂归木弹，桂香吹露送螺杯。云章华构文星聚，海峤名邦俊士来。灯火下帘思报效，圣心虚伫待真才。
老干诗为周中丞赋,元末明初,陈谟,昂霄耸壑三千尺，若比庄椿别自奇。冰雪每坚金石节，风云长绕凤皇枝。武侯古柏神明力，召伯甘棠岂弟思。却上乌台凝望处，栋梁材是庙堂姿。
八月十五夜宴明伦堂前榕树下,元末明初,陈谟,举杯待月月苦迟，金天一碧寒玻瓈。云升复隐榕阴外，风送俄经泮水西。丹桂子成金榜动，紫薇人醉玉绳低。鹍鹏万里非难事，安用人间八骏蹄。
八月十七日开榜公宴,元末明初,陈谟,科诏宾贤兼百粤，省闱开榜秩初筵。尘飞车马羊城外，鼎沸笙歌海角前。进士褒衣班席左，陪臣软帽插花偏。曲江雁塔题名处，为问何人最少年。
送参政周公赴台中丞任,元末明初,陈谟,省垣榕桂青复青，紫薇花发秋冥冥。云收瘴海怀霖雨，月满乌台候法星。五管山河归节度，百蛮草木被威灵。还朝先把贤书奏，榜下悬知有九龄。
黄仲弘捧诏至平川却回赣兼怀诸友,元末明初,陈谟,崆峒山翠似金华，坐使初平不忆家。香染紫泥随綵凤，花簪白发丽乌纱。平川对酒松风薄，贡水看云鸟道赊。痛饮读骚空有约，长歌伐木兴无涯。
望蒲涧怀安期生,元末明初,陈谟,欲采仙人石上蒲，常思云外借双凫。童男已逐楼船远，使者犹烦海道纡。花下金丹煎白石，海中瓜枣献清都。时时飞佩商岩去，笑杀园公定汉储。
驿舟回寄杨子敬长司陈国玘知事,元末明初,陈谟,韶府才猷属两贤，爱予枉骑数相牵。江山怅望一千里，金石交游五六年。载酒问奇官舍冷，看花赏胜舜峰妍。东还却有南飞雁，遥寄新诗武水边。
题朱雪岩小影图文公之后居南雄者,元末明初,陈谟,一鹤传书海上回，氅衣正对雪花开。燕云赋罢空前席，粤水归吟但废台。遗像有神看画史，诸孙传业待春魁。考亭云谷高风在，长有书香付后来。
清江阻风访刘起东茅庐中,元末明初,陈谟,十年再见东海公，夫妻宾敬茅庐中。不计有无心淡泊，难忘故旧日从容。阳春白雪何求和，漆发红颜似返童。鼎煮蒙山云细细，杯倾桑落绿溶溶。市朝虽近尘还远，弦诵常闻道罕同。重话桃源真隔世，独行客路况严冬。一川雪景惟飞雨，三日江船尚阻风。第觉久淹成愧负，宁知相厚转情浓。故人谷口归耕处，安得扶藜访有熊。烦君问讯须珍重，早晚征车起卧龙。
元日观灯复陪指挥巡城东同行诸公,元末明初,陈谟,遥闻太乙下清都，五夜香风溢四衢。杨柳连营垂虎帐，芙蓉压水引金吾。蟾宫送月云头净，相府延春夜禁无。粉扇榴裙歌下里，鸡皮鹤发舞寒胡。花枝插烛频频换，泉乳浇茶细细娱。假面拳毛狮子啸，散花烟火寿星扶。兴阑更自巡城钥，时泰还欣绝警枹。游骑追随杂耆老，吹笳激烈混笙竽。飘飘吟句参军送，落落神情长史趍。自叹衰迟多白发，苦无锦句付奚奴。
次侄孙士瞻韵,元末明初,陈谟,我家都干旧征君，五百年中远有芬。宗谱太丘前史美，科名南渡近时闻。人言阀阅星之斗，代有云礽鼎出汾。吾子翘翘雄作士，英姿了了幼能文。他山有石能攻玉，恶草虽莸不乱薰。十年参晤穷经苦，一日枭鸾战艺分。鹗荐已追云表鹄，锦还仍采泮池芹。波光皛皛鸥同社，松顶昂昂鹤不群。珠浦别来秋洒洒，潋江吟断叶纷纷。投桃多辱诸贤句，报玖空惭五色云。
秦淮咏古,元末明初,陈谟,不晓秦淮水，秦人苦浚之。乱来波浪作，犹似祖龙时。
题墨竹 其一,元末明初,陈谟,清风满竹林，酌酒荐鸣琴。悬知大小阮，于此开尘襟。
题墨竹 其二,元末明初,陈谟,灵雨何从来，脩篁有妍色。忆在逍遥堂，寒更听萧瑟。
题墨竹 其三,元末明初,陈谟,千霜与百霆，沉沉自寒碧。春雨复惊人，龙孙长三尺。
题墨竹 其四,元末明初,陈谟,袅袅炫初服，锵锵鸣瑶琨。美人隔湘水，君子在淇园。
题画鹰 其一,元末明初,陈谟,天风振枯梢，独立何所营。愁胡休侧目，海宇已清平。
题画鹰 其二,元末明初,陈谟,枯干立亭亭，由来爱鹡鸰。何当草间奋，相逐上清冥。
西林八景 其一 凤凰峰,元末明初,陈谟,青峰初拔地，丹凤倏冲霄。仙人明月夜，于此听云韶。
西林八景 其二 琵琶洲,元末明初,陈谟,春水抱芳洲，宛宛紫檀槽。羽人歌洞章，不省郁轮袍。
西林八景 其三 偃月冈,元末明初,陈谟,苍松寒翳翳，瑶草秋垂垂。平冈如偃月，偏与落星宜。
西林八景 其四 落星石,元末明初,陈谟,星君避太空，入觐太微中。如何化贞石，奠此高明宫。
西林八景 其五 流虹冈,元末明初,陈谟,涌月散金波，流辉动神螺。海翁逐鸥戏，孺子濯缨歌。
西林八景 其六 喷珠泉,元末明初,陈谟,满地碎珠玑，向日腾光彩。昨梦穷河源，天澄万星海。
西林八景 其七 藏蛟室,元末明初,陈谟,福地穴难藏，真人剑拂霜。还归贾傅井，应作少年郎。
西林八景 其八 伏鸽冢,元末明初,陈谟,伏鸽守枯冢，黄金骨似沙。化为双白鹤，飞上太清家。
秋林,元末明初,陈谟,秋林本自萎，朔风劳尔怒。客子赋无衣，哀鸿夜中度。
次郊行韵,元末明初,陈谟,煮茗乐浓春，看山日日新。遥知独醒者，却是太平人。
怀泮池诸友,元末明初,陈谟,幽怀落泮池，古柏守朱户。美人秀疏髯，望望隔烟雾。
答送暖枕软履 其一,元末明初,陈谟,暖枕便衰老，尤宜雪夜吟。邯郸官道上，谁识吕公心。
答送暖枕软履 其二,元末明初,陈谟,软履蒙佳贶，平原客未知。下邳圯上去，长有一编书。
快阁脩篁古木图 其一,元末明初,陈谟,老去张骞两鬓华，乘风曾记到天家。回看粉壁千年树，还是银潢八月槎。
快阁脩篁古木图 其二,元末明初,陈谟,风流贰令写苍筤，判簿题诗白雪香。太守公余时倚槛，满天风雨起潇湘。
郦彦诚蕲州 其一,元末明初,陈谟,青原山下客思家，喜有淮船载月华。湖口晴云收雪浪，蕲阳春雨长萱花。
郦彦诚蕲州 其二,元末明初,陈谟,郦生风采故依然，奉母还乡鬓尚玄。升堂喜见高都护，对酒应怀葛稚川。
题吴推官江山览图 其一,元末明初,陈谟,忆昨蓬壶鳌戏翻，卢敖入海澹忘言。祗今乱定看图画，几处楼台几曲村。
题吴推官江山览图 其二,元末明初,陈谟,汾水秋风草木疏，龙门山色秀芙蕖。岩扃容有文中子，高卧白云闲著书。
题吴推官江山览图 其三,元末明初,陈谟,万竹沉沉山下屋，千波汎汎石根船。逢迎沙岸飘萧者，不是玄真定谪仙。
题吴推官江山览图 其四,元末明初,陈谟,江南秋色雁来归，林壑风烟草树微。公退展图频北望，太行山上白云飞。
鄢大善胡琴归宜春求题 其一,元末明初,陈谟,白下矶头绿树肥，宜春台上白衣归。山童把得琵琶在，惆怅开元旧谱稀。
鄢大善胡琴归宜春求题 其二,元末明初,陈谟,上国春风马上郎，花间弦索断人肠。愿留一曲清平调，别有知音在太常。
鄢大善胡琴归宜春求题 其三,元末明初,陈谟,马尾蛇肤冰茧丝，能吟解语意迟迟。弹到天高云净处，秋江唯许白鸥知。
题曲江春游图,元末明初,陈谟,沙明竹软曲江桥，折水花枝挂酒瓢。指点杏园飞赤骥，恼人应是董娇娆。
题渔乐图,元末明初,陈谟,柳下渔舟小亦宽，两家十口共团栾。醉来唱彻渔家傲，千丈风波冷眼看。
题孙竹图赠黄道士归山,元末明初,陈谟,金华仙客此幽寻，为爱潇湘云气深。醉骑白石还山去，一个苍龙伴独吟。
次十四夜望月值雨 其一,元末明初,陈谟,云翳深深掩玉辉，故飘香雾洒蕉衣。竹林莫道蟾宫远，已报郎星入紫微。
次十四夜望月值雨 其二,元末明初,陈谟,曾共仙人萼绿华，云中手弄金背䗫。嫦娥偏爱清尘雨，徐舞霓裳下汉槎。
次荔支韵赋 其一,元末明初,陈谟,猩红染就锦苞肥，解映金袍与绣衣。几度醉吟芳树下，浑疑夜燎续朝晖。
次荔支韵赋 其二,元末明初,陈谟,海山仙子玉肌肥，故著轻绡紫雾衣。犹记红尘飞骑去，昭阳宫里媚晴晖。
次荔支韵赋 其三,元末明初,陈谟,磊落华堂火齐肥，佳人争比茜红衣。琼枝笑把银瓶插，绝胜春红粲晓晖。
次荔支韵赋 其四,元末明初,陈谟,正赏端阳荔子肥，珊瑚清映雪罗衣。谁向樽前挥綵笔，只今容有谢玄晖。
次参军偶赋韵 其一,元末明初,陈谟,花底壶蜂报午衙，枕前庄蝶未知家。惊人忽听尚书履，唾玉长吟学士茶。
次参军偶赋韵 其二,元末明初,陈谟,燕莺好语傍南衙，樱笋谁人似故家。顿逊并无花上酒，南华还有贡余茶。
次参军偶赋韵 其三,元末明初,陈谟,老我犹堪屈宋衙，才名苦忆建安家。枯肠文字搜都涩，恨杀松花雪乳茶。
无题,元末明初,陈谟,只合长庚伴谪仙，清吟酷爱夜如年。五更钟动无人唤，飞步松梢看月圆。
为知县谢实林题红梅 其一,元末明初,陈谟,孤山傲雪压芳凉，换得东风到玉堂。更聘海棠为侍女，桃花马上少年郎。
为知县谢实林题红梅 其二,元末明初,陈谟,逃禅染白能为黑，争似王家一剪红。忆共扬州何水部，醉吟身入綵霞中。
题画龙,元末明初,陈谟,长吟喷薄浪生花，碧海银潢处处家。有客抱琴天上去，回看鳞角似仙槎。
题画竹,元末明初,陈谟,凤尾翛翛雨外分，武公风致少能群。七贤最有山王达，底事延平咏五君。
题周知事双竹图,元末明初,陈谟,一径清风两玉人，画图疑在渭川滨。石根细长濂溪草，寒翠满庭长是春。
题青山白云,元末明初,陈谟,来访仙人问白羊，小桥流水绕微茫。白云满谷青松暗，定是金华是括苍。
题赤壁扁舟图,元末明初,陈谟,霜清水落不容刀，山石奔云作怒涛。海上仙人归玉局，又随孤鹤过临皋。
题曾秋月提点寿竹图,元末明初,陈谟,羽葆霓旌翳石根，蓬莱云气伴朝昏。仙人细酌长生酒，闲看苍龙子又孙。
题周草亭枯木图,元末明初,陈谟,雪裂悬崖堕一龙，槎牙长碍九霄风。若为借与张骞去，身到银潢咫尺中。
题王子贤云樵山房 其一,元末明初,陈谟,官闲日日逐樵苏，心寄浮云乐有余。谷口归来身未倦，下帘细读买臣书。
题王子贤云樵山房 其二,元末明初,陈谟,王质当年底事痴，斧柯烂后觅归蹊。君歌一曲下山去，不向仙人局上迷。
题竹赠石城主簿倪仲威,元末明初,陈谟,越王台下送飞艎，折赠琅玕百尺长。归到石城官舍冷，月明四壁动龙光。
题墨龙赠化州经历徐子重,元末明初,陈谟,徐福仙人海上家，苍龙相对卧烟霞。乘风欲向丹霄去，还是张骞八月槎。
风树亭临江经历潘德全进士其父葬海宁之彭坡待制赵仲睦为书树亭赋二绝 其一,元末明初,陈谟,得禄其如退养何，海宁墓木拱彭坡。清江碧嶂官居好，时听悲风响树柯。
风树亭临江经历潘德全进士其父葬海宁之彭坡待制赵仲睦为书树亭赋二绝 其二,元末明初,陈谟,墨妙谁题枫树亭，翰林待制有仪型。九原含笑应无憾，更待焚黄换刻铭。
题四皓图,元末明初,陈谟,卧听松风行采芝，人间那记有秦时。安刘调笑高皇帝，何似山中一局棋。
古诗五首 其一,元末明初,王翰,空堂霜气肃，落木集已多。墙阴数丛菊，岁晏承阳和。寘卷下堂行，自爱颜色佳。掇英汎浊醪，为我驻年华。渊明已黄土，幽姿徒尔嘉。惆怅南山上，千载空烟霞。
古诗五首 其二,元末明初,王翰,清风汎栏楯，明月耿房帷。夜永草虫吊，天长鸿雁悲。容华渐销铄，阳景空中驰。宝剑光陆离，白马黄金鞿。丈夫贵循名，讵以别离为。含情掩瑶琴，涕泗空涟洏。
古诗五首 其四,元末明初,王翰,夷齐千载后，西山淡无姿。贤人千载生，空林老蕨薇。青青庙前柏，高高堂下碑。空山阅今古，同与天地摧。倜傥鲁连子，抱义不逢时。片言为解纷，尺素杀军师。耻秦誓蹈海，辞赵非金为。颓波无回流，砥柱高崔嵬。芳名在简策，壮士饮风仪。
古诗五首 其五,元末明初,王翰,今日天气佳，曳杖出衡门。凉露湿芒屦，清风感帨巾。幽鸟避人飞，游鱼畏钓沉。蛛丝映空张，饥隼号北林。恶彼机事深，安能降我心。归来遣世虑，浊酒聊自斟。
思山吟,元末明初,王翰,南山有松树，托根白云岑。枝叶冒霜雪，不易太古心。我昔来结茅，相对岁月深。轻花酿春酒，寒声杂清琴。野马被羁鞅，沐猴强冠簪。华靡非其心，动践所不任。我罪非所得，脱身事幽寻。归来治田畴，损物犹蟊蟫。矫首望故山，白雨翳青林。首丘匪可忘，治任须及今。往从荷蓧徒，永与世幽沉。
牧羊,元末明初,王翰,羔羊不受秣，呦呦索晨牧。稚子惧出门，动与虎狼触。垂鞭不敢前，常向风雨哭。我老轻其生，仗策入幽谷。原平散漫食，径狭相追逐。霜余野草白，沙寒山水绿。荒磴随渔樵，深林杂麋鹿。读书坐磐石，摴蒱向皋陆。为感蒙庄言，归涂不可暮。
黄河曲,元末明初,王翰,行吟散郁积，日暮黄河曲。黄河昆仑来，万里经平陆。西北限秦晋，东南走梁宋。龙门夜雨深，砥柱秋涛横。鼋鼍时出没，鲸鲵相簸弄。艰险自天设，万骑安所用。人事多乖迕，山河有变更。孝武宣房歌，千载有余清。朱梁白马祸，草木动悲鸣。圣人总四溟，天地还清宁。河当一澄彻，因之作颂声。
示子砺,元末明初,王翰,我家本燕云，皇考昔膴仕。门户早单弱，田园久废寘。中原丧乱频，骨肉不得恃。兄弟弃草野，松楸作平地。今我虽偶存，贫病苦交至。有尔且煖眼，嗣续得不坠。富贵人所愿，诗书须尔事。头角似稍长，难以杂童稚。玉琢终待磨，木揉后成器。寸阴必自惜，前脩可追跂。数数恐伤恩，斯言尔当志。
秋蝉抱叶而吟叶脱而堕困于群蚁亟遣仆置高树且怜而作诗吊之,元末明初,王翰,一气无停机，四时仍代用。万物生两间，潜植与蠢动。时至靡不荣，运往讵所恸。蝉生粪壤间，潜化自能羾。登木喜得时，鸣响甚恣纵。既免螳螂搏，幸脱痀瘘中。或学秦筝鸣，或作雅琴弄。或缓美人歌，或繁小子诵。或静而独鸣，或聚而相哄。不料瓮内鸡，遽儗竹上凤。凉飔一朝发，繁霜藉草重。强鸣声噎塞，处危心愡恫。所付既靡盬，脱落难持控。高蜚翅剪铩，不饮腹空洞。局促尘埃中，蚁困况集众。我行庭树间，见之心为痛。呼儿置深稳，聊尽尔余哢。作诗予时哉，含悽不成讽。
题管鲍论交图,元末明初,王翰,黄金是何物，能摧壮士心。有金交契厚，有金交意深。一朝金用尽，相看同路人。古人重交道，敬至义自伸。我观管鲍徒，交厚情最亲。知心两无猜，巽让常欣欣。斯可愧薄俗，外物非所珍。子鱼能一掷，幼安同浮尘。弃之同一道，中有伪与真。高风鲁连子，千载名如新。
初冬述怀,元末明初,王翰,东风作雪意，竹窗寒策策。老鸱向晨鸣，饥鼠当昼嚇。不爨米瓶空，止饮酒樽侧。妻子色悽凉，吾心自安适。前途有风雪，行路黑如漆。貂裘重不煖，素颜惨无质。吾生抱大拙，默坐永朝日。鹤长与凫短，天性为至佚。化工谅均平，守玄保真白。诵诗晤童子，或当发蒙密。
关山蚤行图,元末明初,王翰,早起去山店，鸡鸣月在天。瘦马恋残刍，仆夫烦力牵。山外有畏途，石粗履几穿。行行二十里，彷佛闻炊烟。林间宿鸟散，摇荡露漙漙。迟明据鞍睡，梦里到长安。
读韩信传,元末明初,王翰,有功当记录，有罪当准理。忘功治其罪，汉祖少恩耳。不忍一身诛，况及三族死。千载胡公言，为雪泉下耻。
读仪秦传,元末明初,王翰,强秦奋关中，六国环恣睢。西上望函谷，壮士不能踰。地开天府险，法仿申韩余。治道既出下，民性皆异趍。彼哉苏张徒，挟诈从横书。捭阖中时议，三寸挠万夫。韩赵弗敢违，齐楚从其驱。车骑颇张皇，威焰烜赫如。最缓来踵迹，代衍还连茹。轲也论王道，妾妇明其狙。周纲既陵替，秦治非远图。土地何其贪，生民何其辜。兵甲日以縻，膏血日以涂。至今载简册，庄士长不愉。斯人在三代，谗口伏显诛。
四老,元末明初,王翰,汉祖匿私爱，吕氏不宁处。大位垂转易，祸福在反覆。谏口徒期期，不胜留侯术。四老高蹈士，斯出亦颇辱。安刘实灭刘，为赵速剪戮。周昌纵强相，何济几上肉。激烈鸿鹄歌，不救身后毒。子房多庙算，此举良不足。
初冬述怀时樊女南迁,元末明初,王翰,北风吹大荒，晨霜陨群木。天宇淡寥寥，河水来汨汨。候雁常悲鸣，蛰虫已跧伏。聿念远行者，衣敝逢岁暮。况是羁累人，何以营水菽。愁来安用生，酸痛彻心骨。
望云生,元末明初,王翰,峨峨太行山，悠悠行子心。凭高望乡国，白云翳遥岑。目触心亦驰，亲居宛在临。欲发久裴回，悒悒伤中襟。孝哉狄文惠，才器真遗珠。推毂五龙起，扶日升天衢。元功照简策，存与天地俱。许公纯孝心，羹墙见昏晓。辞家旷定省，作郡理纷扰。怀亲慕昔贤，襟韵同表表。惟此远业期，令誉庶终保。
雪夜茗会,元末明初,王翰,岁月忽云徂，倏尔值嘉令。轩裳谢东缠，蓬茅养清静。溪合玄冰积，阶平白雪盛。时惟朋侪临，杖屦造门径。开门延客入，拜揖须展敬。土炉火新炽，石鼎安欲正。寒井方及深，清泠绝泥泞。奇茗畜时久，待此佳客命。蝇声响不歇，蟹目乱无定。盏斝涤已洁，槃托拭更净。咽沃肝肺清，漱袪齿牙病。坐觉昏睡除，言出清淡胜。幸拜高轩临，愧乏珍馔饤。郑重弥明仙，聊为尽吟兴。
孝思堂,元末明初,王翰,双亲久谢世，岁月倏已徂。音容宛犹在，曷以侍槃盂。昼思俨在堂，暮思恒倚闾。思之不能置，泪下沾衣裾。陵中有蓼莪，堂下有风木。草木尚有因，独无父母属。哀哀慈母劳，戚戚严父鞠。此心何时已，终身讵为足。
题静学斋为陈司训,元末明初,王翰,昔日武乡侯，教子著明训。嘉言载简策，千古挹芳润。我心身上衣，皦皦化为缁。我身庭中树，时时风挠之。内外受纷扰，声利何由辞。陈均古好学，逸情知缮性。不惟诵书史，迹不迈门径。理超性亦澄，物遣道自胜。跧居有余乐，誓不叹贫病。朋侪从讲问，冠屦来相依。一朝施乐育，贤哲端可希。为国储贤才，文馆多光辉。青云终自致，白日看翻飞。
谒微子祠,元末明初,王翰,朝登微子岭，上有微子祠。我来拜堂下，升堂瞻圣仪。三人俨相向，衣冠肖古时。嗟此崇黎地，何以知祀兹。好德本彝性，公议孰掩之。林木交荫翳，冈峦互参差。泉脉且甘冽，周道通四驰。我欲告邑人，好刻铜盘词。
涉潞水,元末明初,王翰,早发黎城县，一水横其前。其涘立行人，相聚声喧喧。我问今何之，欲渡无所缘。县官欲安桥，漂流随奔湍。邑人议舟航，沙浅胶其船。几人徒涉之，激射若洄涟。相望无百步，艰险如登天。我观古圣人，舟楫用济川。杠梁有国政，使民无病褰。圣人知有穷，而况私智焉。退居待水落，王事匪可延。扶掖一济之，河伯诚所怜。作诗识吾喜，书之山石巅。
讲堂前右植石榴左植脩竹是年蝗灾竹为所食石榴味苦感而有作,元末明初,王翰,芳树吐佳花，时近君子居。君子惜芬香，且爱枝叶敷。外饰内不德，细叶含辛毒。妖蝗群飞来，四野无嘉谷。此木免噬啮，为尔受性独。所喜彼偶存，所悼惟脩竹。抗节异群木，畜甘胜诸菽。坐见颜色改，无复青阴穆。向恶尚免祸，外直恒遭戮。转首霜节至，问讯南窗菊。
送胡仲雅南归三首 其一,元末明初,王翰,秋风拂庭梧，有客远行迈。行迈将何之，家林稍云外。向与父母别，来叙兄弟爱。褰裳上中条，秋河方迅快。握手复几时，良会止一再。华筵接高论，芳德曳兰佩。归计何匆匆，令人增永嘅。
送胡仲雅南归三首 其二,元末明初,王翰,郊园秋气薄，征骖方载路。送客上中条，执手话离素。摇摇千里心，竟以亲爱故。高亭多秋风，假道繁晓露。念子远行迈，空山日将暮。搔首望江南，高林起烟雾。
送胡仲雅南归三首 其三,元末明初,王翰,中秋明月低，疋马独南归。雨馆虫声切，霜皋树影稀。云开鸿雁过，沙暖鹡鸰飞。想到江南日，高堂戏綵衣。
叩马图,元末明初,王翰,商家社稷垂年久，如何竟落独夫手。妖姬一宠四海毒，犬马纷纷鹿台走。周侯神圣天命新，渭滨晚起钓璜臣。旌旗东指盟津野，朝歌王气空沉沦。兄弟辽海古墨胎，数言马首惊风雷。君臣义分固如此，天意丧殷谁能回。归来怀义腹应饱，周粟无食可终老。首阳山暖蕨薇甘，想见形容不枯槁。黄河水浑难濯缨，世贤岂待文王兴。一穷直与天地并，景公千驷鸿毛轻。披图一见长太息，习习清风生几席。衣冠俨若见仪刑，贪夫而廉懦夫立。
过韩庙,元末明初,王翰,纷纷天下逐秦鹿，白蛇中断鬼夜哭。将军晚从隆准公，仗剑登坛万人服。西来铁马疾如风，魏豹就虏犹儿童。背水一战赵壁破，飞书才入燕城崩。叱咤素号万人敌，龙生败死犹骨栗。帐下悲歌骓不逝，霸业无成剑铓赤。将军有功当封齐，假王一请君臣疑。鸟尽弓藏良可惜，拭泪更读归赐碑。
七夕篇,元末明初,王翰,七夕家家望河鼓，乌鹊翩翩彩鸾举。玉宇无声河汉流，风递吹歌喧万户。我自少小攻文章，天孙为乞云锦裳。五色炫烂秋霞光，对客落笔声锵锵。刻楮三年费心曲，画蛇岂容添一足。人生所贵在真醇，以巧衒人犹衒玉。劝君乞巧莫乞深，巧深入骨淫人心。人心淫慝不可涤，柳州商监犹昨今。我为多技足忧患，宁复此夕杂童丱。闭门却扫省前非，遥礼舂陵香一瓣。
毛述古山水,元末明初,王翰,近山青青绾髻螺，远山淡淡浮黛蛾。乔松荫石铁作柯，白云帖水迷涧阿。几家老屋岩石侧，长林落木秋瑟瑟。枯槎侧倒枕长溪，路入阴崖行转窄。楼台隐隐出木末，山下僧归背夕日。渡头市散卖鱼归，平芜落日苍烟堆。儿子柴门指相似，遥望沙觜孤帆开。行人走迭山店宿，髯客跨驴如跨鹿。苍头苦怨行李重，步武跛蹩胼生足。画工以画传其意，人生所贵在寡欲。蜀山楚水天下险，君胡为乎苦踧踖。此图题作行路难，非写烟霞乐心曲。
樊宗亮墨竹,元末明初,王翰,宗亮风神本潇洒，胸中自有万竹竿。苍龙雨过影在壁，彩凤月冷鸣空山。新诗数句细字写，银钩挂在青琅玕。毫素醉挥乌帽脱，鹅绿浅蘸端溪寒。当时直欲乘兴写，岂料今日垂涕看。
徐士清墨竹,元末明初,王翰,士清世上清狂士，狂写墨竹竟得名。狂发拈笔写一个，铁网出海珊瑚青。持缣候谒四方客，醉卧木榻呼不醒。如山白璧不敢换，时拂素壁千竿成。士清士清狂且真，死为狂鬼应有神。南山松下昔有坟，坟作平地松为薪。壁间墨竹墨如新，我诗便作筼筜记，千载更有如斯人。
铸镜行,元末明初,王翰,妾念嫁时新铸镜，铸成团团秋月色。从夫从军藏入匣，镜面已昏妾面隔。红颜落为霜叶枯，绿发已随秋草白。妾颜虽改心不转，手携团镜情脉脉。昨日书来在桑乾，新衣未寄旧衣单。秋风入户吹罗幌，妾身未衣念郎寒。何时降王来款塞，罢负长戈卸征铠。归来对镜试春衫，团镜重磨妾扫黛。
冬日斋居遣怀,元末明初,王翰,十月雪花大如手，朔吹奔腾撼北牖。闭门伏几读古书，招客围炉饮醇酎。世上行路风尘多，河冰寒积白峨峨。为儒无补谩痴绝，坐窃俸廪将如何。夙昔早有林泉兴，野鹤山猿自天性。一落红尘竟不归，白云久塞南山径。庙堂之臣夔与龙，明堂之材柏与松。揖逊尧舜迈往古，制作礼乐同皇风。我本山中钓鱼者，偶弄文墨自陶写。沐猴安可着衣冠，梦入云林亦潇洒。沧浪之水何时清，水清待我濯长缨。束书从此便归去，为续沙头鸥鹭盟。
送刘允中游关中,元末明初,王翰,赤日当天凝不移，黄尘吹风双眼迷。刘生触此入关西，百趼不倦轻路蹊。我问刘生胡为尔，载酒问道严登跻。自言我生如醯鸡，欲挟扶摇运天池。又言我生如枥马，拟弃栈豆追駃騠。关中形胜天下少，壮观奇闻恣探讨。浊泾清渭光动摇，太华终南翠如扫。橐泉西去吊三良，商颜南来寻四皓。渭河桥边杨夫子，直节千年照青史。常平坂下马太史，万丈文光犹不死。金童仙去谩荒凉，石马陵空自埼礒。刘生兹游冠平生，胸次磊落气峥嵘。豪迈不尽远游兴，抠衣载质仍传经。归来多载晋唐帖，璞玉精金等奇绝。知生好古不好余，青李来禽满筐箧。我将得此课群儿，日向明窗临一叶。我亦平生湖海心，会稽禹穴穷幽深。孰知病废坐空室，门屏咫尺如遥岑。送君斯游伤我心，不觉泪下沾衣襟。
题贾原善典宝寒潭渔隐图,元末明初,王翰,君家旧在寒潭住，故写新图记幽趣。木落秋山潭水空，犹把长竿倚溪树。角巾野服身翩翩，彷佛当年孟浩然。王门曳裾今几年，梦魂长绕寒潭边。他年赐告承恩渥，归结草屋临风烟。朝朝击榜向嵓石，只许白鸥伴幽寂。春来举棹入春潭，会见桃花汎晴碧。
北海鲸时北征纳克楚,元末明初,王翰,偃蹇长鲸横北海，怒喷风雷九州垓。九州壮士贲育徒，雄剑长弓几千队。长鲸掉尾鳞鬣张，壮士辟易弓剑伤。九州尘土山岳动，蔽亏日月无晶光。长鲸长鲸尔当弭，上帝威灵不可比。一朝怒遣似飞来，尽赤溟波千文水。山岳重安日月明，长鲸长鲸尔独死。
拥翠轩,元末明初,王翰,梁园先生夷山曲，斸地开轩种脩竹。千竿森立隔尘嚣，十里苍云净炎燠。弹琴焚香意不俗，满卷佳章咏淇澳。有时曳杖冠峨峨，披拂幽丛逸兴多。樽罍每置清阴里，日待嵇阮来经过。高挂幽轩一凭几，绕屋娟娟翠如洗。莫遣家僮扫落花，恐损庭前青凤尾。
送毛教授扈从汝宁,元末明初,王翰,稽山海上青连延，山阴自古多名贤。毛生登第方青年，风神不减王逸少，手中巨笔如脩椽。立马一扫三万言，飘然满纸飞云烟。天官注意求才谞，曳裾更入东平府。东平拣贤如拣珠，直向稠人识眉宇。辞家跃马蔡州行，蔡州旧是悬瓠城。汝南先贤有遗迹，劳君远访披榛荆。天生才器元无敌，日侍贤王亲且密。朝朝染翰擅词林，日日谈经趋讲席。先生有德如阳春，半载交情清且真。读书不独破万卷，吐论便欲回千钧。汀草青青汝水绿，八月扁舟渡洄曲。市中倘遇卖药翁，为我跪问长生录。
酒家谣,元末明初,王翰,大梁城中百万家，谁家沽酒为生涯。青帘白昼垂到地，书言美酒非为誇。座中多是江南客，卖茶贩盐为本业。自从伴着如花人，囊楮番番卷秋叶。日长不厌秦筝繁，夜阑不放清歌歇。箧里黄金索已无，朝来暮去情渐疏。秋风吹断高唐梦，但见阳台明月孤。昨日书来寄亲语，老病空床泪如雨。寄与佳儿促早归，何用离乡作商贾。市中卖得旧衣钱，独向黄河买去船。
驺虞图,元末明初,王翰,阳翟之山几千里，山头千丈神光起。驺虞瑞世生其间，百兽争趋似群蚁。漆光玄章耀朝日，雪色白毛濯秋水。驺虞含仁性不残，两虎常从供饮食。野人奔走告王庭，整驾取之劳玉趾。鸾旗不动仙仗闲，逡巡俛首伏雕阑。鼓吹导引入城市，填衢塞巷居民看。咸言圣人尧舜德，基业永固安如山。玉烛调元风雨时，草木芜芜禽兽繁。储祥兆和四灵至，驺虞稀见从古难。朅来赐宴承运殿，群臣拜贺欢心颜。鹤驾东行献金阙，天门晓启红光发。雕笼舁入龙颜喜，千官聚看称奇绝。圣主谦冲不敢当，贤王逊美情尤切。宠章飞动赐金敕，虎士腾挐分玉节。归命丹青写作图，记此奇形前代无。深林妥尾走妖狐，枯槎砺吻鸣老乌。落木纷纷下空谷，阴风䬃䬃吹黄芦。一朝金门拜赐归，华堂展玩皆欢呼。什袭珍藏为至宝，金璧虽多孰敢估。
具庆堂诗为临颍教谕张朝宗作,元末明初,王翰,沱江之水清如玉，紫霞山高翠堪掬。山下华堂画不如，蔼蔼苍烟荫乔木。翁媪相扶近百年，遗经教子成世贤。一朝典教来颍川，孝心养亲人共怜。少者割鲜长行酒，具庆人间更稀有。昔年闻说朱寿昌，何似贤名世难朽。时向宾筵戏綵衣，新诗千首总珠玑。它年复领天官荐，除书更捧欢亲闱。
题上清张真人画阴厓长啸图,元末明初,王翰,穹厓壁立三千尺，万梃苍官并厓立。半空垂瀑似飞龙，怪石秋阴护苔色。水边鹄立是神仙，意欲飞空陵紫烟。白云不隔华阳洞，绿波远入桃花源。羽衣翩翩无觅处，万壑千岩锁烟雾。龙吟凤噭下青冥，天风振落三花树。上清宫中仙子家，兴来绕笔飞烟霞。苏门一啸闻千古，但恨不得随仙槎。
瑶台篇,元末明初,王翰,中条与太华，天际浮脩眉。巨灵擘之翠壁断，日月彷佛缠东西。瑶台之峰去天才咫尺，下视齐州九点烟雾迷。中有至人骨法奇，芙蓉作裳荷制衣。玄云石上紫芝秀，碧沙洞中瑶草肥。我时来寻步屧迟，杖藜直入白云栖。林藏鼎灶自与人间隔，云间或闻犬与鸡。吾知子兮讵学商山采芝之黄绮，首阳食蕨之夷齐。亦不学遗世节分三休宜，避地为远豺狼欺。有商硕辅此版筑，至今草木含精辉。千年斯人踵芳躅，抱养元气蟠涂泥。一日幡然作霖雨，坐使四海枯槁春淋漓。归来濯足清涟漪，浩歌明月当嵓扉，山灵有文慎勿移。
仙游篇,元末明初,王翰,无钱可买季子田，无地可置杨公廛。中条山下饶斥卤，营田一区屋数椽。床头闲读种树书，有酒可斟琴可弦。酒酣耳热声呜呜，对客起舞身翩翩。既不能骑鲸鼓浪游汗漫，又不能披云扫雾瞻青天。我来此世三十年，豪气压倒江湖前。轻舄两只凫，扁舟一叶莲。足濯沧海流，头枕昆仑巅。仙山鳌背青连延，三十六宫飞紫烟。仙人一笑三千年，摩顶授我长生诠。我欲举手谢尘世，此身萦绕终无缘。仙兮仙兮辞我清泪之连连，盻我美目之娟娟。群仙知我不可留，送我淡月清风边。归来两耳声喧喧，六合尘土厌腥膻。呼儿汲取蔷薇露，涤手为写仙游篇。
劝君酒,元末明初,王翰,劝君酒，岁将暮。新岁冉冉来，旧岁堂堂去。去者挽不回，来者无由驻。春风吹落花，花落深可惜。不知向君面，吹落娇红色。歌缓声，舞垂手，昨日少年今白首。岁将暮，劝君酒。
杨白花辞二首 其一,元末明初,王翰,杨白花，初二月，飞满春江正愁绝。有客沙头来告别，共挽长条落香雪。
杨白花辞二首 其二,元末明初,王翰,杨白花，春冥冥。飘飖无定止，化作青浮萍。悠悠亦是无根蒂，可是无情动有情。
城南行,元末明初,王翰,城南陌上东西路，戴胜飞来桑叶绿。绿桑枝低挂罗裙，佳人采桑春日曛。陌头骑马年少客，新着春衫面晰白。翠鞭时拍马鞯吟，吟高调急惊春心。女郎遥隔桑陇听，无由一笑开春襟。低眉踯躅立多时，回头转盻情亦深。妾为卢郎妇，君有秋胡金。妾以节奉夫，君以金奉母。好置美酒寿高堂，君挝鼓，妾万舞。援筝莫弹陌上桑，筝声哀鸣两心苦。
为祥符县滕硕先生题驺虞卷,元末明初,王翰,陆浑之疆，伊阙之旁。气盘势阻，水汇山苍。神兽见之当八月，西律行天金气泄。向嵎不怒亦不啸，貌闲言和心且狎。但见黑章眹眹映林薄，白雪被身毛质洁。更有两虎作舆卫，供奉饮包不敢阙。贤王致之献上京，词臣制为影颂声。圣皇褒崇赐金敕，王言致此由皇灵。驺虞之身上天去，至今形质留丹青。承运殿上亲赐与，白璧不换千金轻。驺虞千年为上瑞，拜表又贺黄河清。
龙江别意二首 其一,元末明初,王翰,京华同作客，执手未能分。白雁天浮水，青山树入云。写愁诗似尽，惜别酒生纹。薄暮空回首，高城日正曛。
和王清源教谕寒夜杂咏,元末明初,王翰,筋力年来减，穷愁客里增。夜风摇棨戟，霜气压觚棱。砌冻花粘甓，窗虚纸照冰。哦诗清不寐，明发寄良朋。
过黎城县,元末明初,王翰,晓过黎城县，川原似画成。鸡栖连树着，牛铎上山鸣。小酌茅柴酒，新尝荞麦羹。周文犹用武，圣代不烦兵。
过沁水县,元末明初,王翰,邑小居民众，途冲过客多。田荒多间石，路险半登坡。市米如炊玉，村醪似饮河。广文青眼顾，相慰问如何。
初冬,元末明初,王翰,值此初冬候，顽云冻不消。风威连夜动，雪意挟寒骄。官冷装寒薄，川回得信遥。山中多故旧，何用作书招。
洛水春风写竹作,元末明初,王翰,行幐青竹杖，溪上独来时。风定游丝堕，天长去鸟迟。闲云流水意，随柳傍花诗。无限幽人思，寻常少得知。
送陈主簿归四明,元末明初,王翰,祖帐近郊坰，花明烂漫春。十年三度岭，万里一吟身。东海老垂钓，西亭醉问津。谋身温饱外，诗酒见天真。
贺三十生子,元末明初,王翰,立年古有室，生子未为迟。汤饼皆佳客，弄璋多好诗。蓝田生拱璧，清水出摩尼。从此乔家宅，烟楼不可卑。
禹功岩,元末明初,王翰,琬琰何时写，磨崖纪圣功。石红经火烈，字绿见苔封。疏决功能就，怀襄害亦穷。鱼虾民免化，至德与天同。
挂鼓石,元末明初,王翰,奇峰名挂鼓，今古竟相传。树密清阴合，烟消翠影圆。斑斓惊踞虎，骞举类飞鸢。月夜闻鼍吼，犹疑余韵喧。
驺虞诗,元末明初,王翰,驺虞神后出，佳气蔼山隅。瑞世千年出，从风百兽趋。质同金獬豸，性异白于菟。想见唐尧治，窗前展画图。
风木轩为吴审理赋,元末明初,王翰,庭际瞻嘉树，萧萧日有声。霜风仍见惨，岁月若为情。有幸荣三釜，无时捧一罂。空阶摇落处，相对泪纵横。
存心堂诗为彭州判作,元末明初,王翰,虚静元无迹，灵台本湛然。服膺还有得，逐物亦能迁。准定知高下，铜光见丑妍。祗应求大用，未是泥尘编。北阙辞华衮，南荒拜绣旃。听韶丹陛下，纳表五云边。走马来钟阜，持麾到颍川。自今霄汉上，争看德星悬。
金陵送别图为体方黄先生作,元末明初,王翰,圣代开文运，西江盛伟人。雅怀多蕴藉，大器负经纶。家世联簪笏，声光动缙绅。文雄才似水，诗俊笔如神。白雪难同调，青云好致身。应时鸣鸑鷟，当世得麒麟。入作王门客，来为上国宾。清操居侍从，博学待咨询。文府多裁制，经筵费讨论。晚山别馆盛，春水片帆新。祖席多才彦，囊诗尽袭珍。吹台追逸客，梁苑作词臣。契合应无间，交游会有因。夷山登览快，汴水往游频。行乐追攀屡，论文怀抱伸。相知惟管鲍，交契得雷陈。拟向高阳里，相依为卜邻。
游上方寺和卞长史韵,元末明初,王翰,寻幽来宝地，联辔尽佳朋。隔水微闻磬，窥林远见灯。未谈超世法，先见小乘僧。古殿生虚籁，阴廊挂断冰。幽轩聊借憩，高塔险难登。石钵青莲长，天香翠霭凝。风幡生夙悟，雷鼓报晨兴。延坐分奇茗，登临挂瘦藤。毒龙僧作伴，香象佛能乘。学道分真妄，参禅祖秀能。悟空魔女去，入定睡蛇腾。境界清凉胜，山林气象增。雅怀端可重，尘抱不须矜。暂结跏趺坐，心源返照澄。
送柳思之武陟令,元末明初,王翰,柳氏河东秀，何年去远遐。祗应寻玉斧，得以住金华。拱璧来垂棘，名驹产渥洼。居乡曾领荐，治县久栽花。浪毁金为矿，虚言玉有瑕。看山吟好句，见字识名家。重睹中天日，还乘贯月槎。承恩辞紫禁，沾命赐黄麻。未署移山判，先驱露冕车。儿童骑竹马，父老候闉阇。明日丽谯鼓，鼕鼕报早衙。
山居即事五首 其一,元末明初,王翰,群狙戏绝巘，一一联臂下。雨黑人蚤归，窃食岩下稼。
山居即事五首 其二,元末明初,王翰,每爱罗家老，殷勤久不穷。秋风新栗熟，先送满筠笼。
山居即事五首 其三,元末明初,王翰,清朝微雨歇，云气行丹崖。几家挑菜女，笑下青峰来。
山居即事五首 其四,元末明初,王翰,意闲禽鸟狎，同出更同栖。日高人尚眠，就向窗前啼。
山居即事五首 其五,元末明初,王翰,饷田分野饭，社酒倒山樽。茅舍无人守，春风自闭门。
忆山居,元末明初,王翰,一别南山后，于今已十年。相应东岭月，空照草堂前。
无题五首 其一,元末明初,王翰,惆怅昨宵梦，千思与万思。黄河流入海，岂有上天时。
无题五首 其二,元末明初,王翰,心绪浑无定，春空百尺丝。梦随蜀帝魄，啼血向花枝。
无题五首 其三,元末明初,王翰,愁来情绪恶，锦瑟只闲抛。一任朱弦绝，何劳凤嘴胶。
无题五首 其四,元末明初,王翰,犹记城南别，歌残折柳枝。春深归未得，肠断落花时。
无题五首 其五,元末明初,王翰,坐见三春去，无心作冶游。可怜明月夜，独自倚高楼。
闲居书事,元末明初,王翰,功名场上早抽身，不蹋长安陌上尘。明月清风无尽识，天将真景付闲人。
村居感事三首 其一,元末明初,王翰,共待优人是贵人，满村箫鼓沸秋云。夜来乡校追呼急，总道儿童不好文。
村居感事三首 其二,元末明初,王翰,早婚礼义已全乖，偷薄成风更可哀。几欲持毫濡沧海，不胜今日续新台。
村居感事三首 其三,元末明初,王翰,亲丧未葬不成哀，笙笛悠悠笑语开。月落灯昏梵呗歇，就中扶出醉人来。
题寒梅冻雀图,元末明初,王翰,冰肌翠袖淡无痕，照影罗浮江上村。霜鸟寒蜂解清意，徘徊风月欲黄昏。
题明皇吹箫图二首 其一,元末明初,王翰,逆竖谁教解巧机，玉箫新进上方吹。进宫已自几千里，亡国何须数百枚。
题明皇吹箫图二首 其二,元末明初,王翰,朝退从容适且安，梁州新谱合清欢。玉箫取次闲拈处，便有霖铃蜀道难。
咏史五首 其一 孔融,元末明初,王翰,汉鼎恢图入笑谈，岂期失利向东山。召时已有忌才意，不待论封始犯颜。
咏史五首 其二 管宁,元末明初,王翰,锄菜忘金志亦雄，眼高四海却如空。当时不识公孙度，必托中山大耳公。
咏史五首 其三 邴原,元末明初,王翰,刚愎从来蹈祸机，管生聪悟更知微。若非太守能容物，亦叹秋风鹦鹉飞。
咏史五首 其四 祢衡,元末明初,王翰,慢骂狂生捋虎须，比言雀鼠意何如。只缘要假刘郎手，兼道才名亦是虚。
咏史五首 其五 华歆,元末明初,王翰,一掷难如不顾人，豫章一屈匪躬臣。葛巾野服非君物，合着当年夷皓身。
昭君怨,元末明初,王翰,回首长门泪暗流，毡城春似汉宫秋。琵琶强劝单于酒，酒正酣时妾正愁。
读汝南遗事三首 其一,元末明初,王翰,城南惊见宋人旗，寄重承麟事已迟。愧似二陵从北狩，非干鞍马倦驱驰。
读汝南遗事三首 其二,元末明初,王翰,行院忠心匪石贞，乘舆北幸志难伸。谁知汝水深如海，能杀田横五百人。
读汝南遗事三首 其三,元末明初,王翰,火烈幽兰国祚终，绛山风节更高崇。九泉若见诸藩镇，羞杀恒山武相公。
南陌词 其二,元末明初,王翰,南陌东边千树花，东家开罢落西家。无心却爱西窗竹，只向墙阴长笋芽。
南陌词 其三,元末明初,王翰,南陌东边草染裙，嫩青深翠一时新。王孙去后无消息，春雨春烟恼杀人。
墨桃华,元末明初,王翰,武陵溪畔春风面，研绿调朱染得真。尤爱倪生能画意，只将淡墨写精神。
雪夜杂诗 其一,元末明初,王翰,闭门吟咏学饥鸢，孤兴高情自一天。清景惟诗收拾得，党家粗俗亦徒然。
雪夜杂诗 其二,元末明初,王翰,不熏被煖知风定，未晓窗明觉雪深。一夜小斋清不寐，诗成旋教小童唫。
雪夜杂诗 其三,元末明初,王翰,满天星斗晓来收，万丈瑶台梦里游。物到岁寒偏耐看，一轩松竹不胜幽。
雪夜杂诗 其四,元末明初,王翰,明河清浅护溪沙，白鹤归来处士家。雪与寒梅有成约，夜来才放两三花。
雪夜杂诗 其五,元末明初,王翰,诗翁老去不禁寒，日在柴门已返关。清晓家僮呼我起，墙头惊失夜来山。
双瓜图二首为瞿长史赋 其一,元末明初,王翰,开图好似吴兴笔，爱与青斑为写生。中有周诗千古意，子孙蕃大更才名。
双瓜图二首为瞿长史赋 其二,元末明初,王翰,碧丛抽穗为芣苢，青蔓悬瓜若旨苕。一段天机精妙处，便堪持此换琼瑶。
瞿长史黄瓜图,元末明初,王翰,车前楚楚初抽穗，桂髓绵绵引嫩条。叶底翠罂真可摘，孰云不可报琼瑶。
和王清源秋日漫兴五首 其一,元末明初,王翰,苒苒沙汀展翠毡，行行苔径踏青钱。适来倚杖看云处，闲与白鸥相对眠。
和王清源秋日漫兴五首 其二,元末明初,王翰,闲扶藜杖立沙头，水落空江露远洲。红日转山将市散，几多渔艇漾寒流。
和王清源秋日漫兴五首 其三,元末明初,王翰,信我行藏自有天，任他岁月似奔川。狂歌痛饮闲消遣，不过人间一百年。
和王清源秋日漫兴五首 其四,元末明初,王翰,菊花霜后半凋残，壁下蛩吟不奈寒。多少朱门尽豪俊，十年掉臂不相干。
和王清源秋日漫兴五首 其五,元末明初,王翰,白鸟飞飞绿柳长，雨收秋水满横塘。败荷折柄余残翠，老藕着花留晚香。
望嵩山,元末明初,王翰,猎猎西风卷暮阴，芙蓉古样映遥岑。物华呈瑞天然巧，横冠青霞作玉簪。
和邮亭壁间赵氏韵,元末明初,王翰,驷马高车亦可誇，箪瓢陋巷足生涯。自从任运无心后，楚越方知是一家。
赚兰亭图,元末明初,王翰,山阴乐事已尘埃，留落名书到辨才。殉葬昭陵何足贵，他年佳传更新裁。
题白鹭图,元末明初,王翰,垂柳含风绿线长，舂锄飞下玉双双。一溪春水无人渡，低掠蒹葭过石淙。
白云思亲图,元末明初,王翰,暮山高处白云生，游子登临泪满缨。恨不此身生羽翼，随云飞去到亲庭。
题子陵钓台图,元末明初,王翰,浪迹江湖隐姓名，征书何事下青冥。狂奴一语如真有，何用区区奏客星。
题画竹三首为黄伴读作 其一 云望天风,元末明初,王翰,翠壑风生万竹啼，清秋摇落怨凄凄。疏丛頫仰浑无定，鸣凤来时不得栖。
题画竹三首为黄伴读作 其二 金风玉露,元末明初,王翰,玉宇风生秋满天，露华凉冷浸芝田。适来云表皋禽下，独立苍苔警不眠。
题画竹三首为黄伴读作 其三 淇水晴晖,元末明初,王翰,淇水悠悠绿似苔，卫侯文雅亦贤才。可怜培养千年后，尽塞宣房更可哀。
孟浩然,元末明初,王翰,诗爱襄阳老布衣，玉堂字字总珠玑。秋风归兴输张翰，不道槎头鳊正肥。
奉教题龙江送别图,元末明初,王翰,晓日曈昽帐殿开，五云光彩上蓬莱。鸾笺续卷题金薤，鹤驾临江送玉杯。上国旌旗分将相，从官词赋总邹枚。兰舟棹举歈歌发，回首青山绕凤台。
和卞长史郊行,元末明初,王翰,梦里寻春觉后迟，分明曾到武陵西。川光浴日骊珠动，石气蒸云翠盖齐。一曲柳塘初下雁，数家茅屋不闻鸡。世间万事庄周蝶，且共随花信马蹄。
雪后简伯纯县令,元末明初,王翰,大地山河罄一湔，腊间三白见丰年。天人巧剪银河水，山岳新开玉井莲。我欲忍寒还罢钓，人谁乘兴未归船。闭门不作袁安卧，赖有夷山令尹贤。
和黄体方郊行,元末明初,王翰,长河水落露汀沙，隔水依稀似见花。旷野蒿莱千万亩，荒村篱落两三家。柳塘滟滟新堤固，麦陇青青小径斜。自是游人耽野趣，哦诗驴背不知赊。
题望云思亲图,元末明初,王翰,草铺平野树苍苍，游子登临倍感伤。鸿雁去边生客思，白云飞处望亲乡。山遮故国身难越，水接遥天恨共长。何日得归盱水上，一樽春酒寿高堂。
送吴指挥扈从汝宁,元末明初,王翰,曾属櫜鞬侍玉墀，分藩又从汝南驰。幽兰亭古连青琐，悬瓠城高驻綵旗。射艺远过猿臂巧，画名不减虎头痴。从容退食知多暇，好为裁诗寄所思。
破屋,元末明初,王翰,大梁城内宋门前，借得卢仝屋数椽。一片危墙将倒地，四周破瓦好窥天。风穿每恨尘凝座，雨漏长忧湿满毡。欲向浣花新卜筑，无人为送草堂钱。
送马文隆县令归临颍,元末明初,王翰,醉把离杯汴水头，大梁风物又新秋。金门赐宴连朝醉，华馆题诗数日留。斛麦每承贤宰送，绨袍不待故人求。乞书傥许归桑梓，投老瑶台续旧游。
丹山归隐,元末明初,王翰,洞天深入结茅茨，陶令归来鬓未丝。筱簜拂檐巢翡翠，蒹葭近钓隐鸬鹚。细炊白石能成饭，净扫苍苔好看棋。纵有征书何处觅，桃源去路少人知。
慈竹轩,元末明初,王翰,何物风摽可悦神，数竿脩竹杂兰荪。开轩翠色连书幌，隐几清阴落酒樽。未睹朝阳鸣鸑鷟，方欣春雨长儿孙。羡君得此堪娱老，况复高堂更树萱。
奉教题夷山晚望图,元末明初,王翰,朝朝鹤驾驻山头，极目天南是越州。洱海川原何日到，蜀江风浪几回留。鹡鸰每诵常联榻，花萼相辉共倚楼。友爱天伦情最切，别来几许鬓成秋。
古山道人诗卷,元末明初,王翰,青山峨峨自太古，中有物外真仙人。一朝不随舜花昼，千载要见蟠桃春。初平入山羊作队，丁令还家鹤语神。自今好觅麻姑去，看到沧海飞黄尘。
临池清兴为张敬惟作二首 其一,元末明初,王翰,夷山山下有行窝，池水经春绿似萝。佳客到门常载酒，道人求字不笼鹅。树连别院莺声滑，苔长闲庭鸟迹多。自是心传有家法，莫忘三折始成波。
临池清兴为张敬惟作二首 其二,元末明初,王翰,梁园杂沓市尘红，中有幽人趣不同。门掩绿苔行白鹤，窗开苍雪落青松。晴泥汨汨蟠蚯蚓，春水深深见活东。好似高情陶靖节，求工元不在丝桐。
送陈惟一司训还鄢陵伯振教授写墨竹以送予就题于上,元末明初,王翰,曾上陈家聚德亭，云孙典教继家声。许由祠下花连坞，彭祖岗边水绕城。纂史王门存藻鉴，横经庠序乐群英。广文特写寒梢碧，为表平生一节贞。
人日喜晴和体方伴读韵,元末明初,王翰,年年此日不常晴，今日晴光品物生。地底昆虫将启蛰，世间草木尽回荣。璿玑运转天时正，玉烛调和气候平。且喜新正风景好，题诗不似剑南情。
谷日喜晴和体方韵,元末明初,王翰,谷旦占年喜得晴，春来无物不回生。日升旸谷冰初泮，星转苍龙木向荣。斗米三钱书岁稔，遗蝗千尺见时平。风流只有梁园客，特寄新诗为写情。
送金伴读归汝宁省家,元末明初,王翰,大梁门外分襟处，南望白云是蔡州。且喜承恩延讲席，又蒙荣赐上归舟。幽轩月上吴城闭，洄曲春生汝水流。及到家庭元夕近，满街灯火照欢游。
送郭工副焕章之汝宁放粮,元末明初,王翰,羡公本是汾阳后，致用还优经济才。千里黄尘承命去，万仓红粟被恩开。柳添新绿遮文旆，梅送残香入酒杯。莫待梁园春事已，公余策马早归来。
和体方游相国寺,元末明初,王翰,夷山宝刹自唐家，石塔横空半欲斜。神鹿听经翻贝叶，毒龙喷水出昙华。咒师碧眼浑如鹄，老衲弓身曲似虾。知我登堂来问法，呼童先点赵州茶。
题驺虞图,元末明初,王翰,阳翟山前洛水滨，驺虞瑞世自惊人。珠玑落纸矜能赋，金碧争辉看写真。猛气折冲风淅沥，素毛抖擞雪精神。适来拜赐端门下，他日披观胜凤麟。
琴月轩诗卷,元末明初,王翰,幽人独坐敞华亭，霁宇无尘河汉横。窗纸渐明知月上，琴丝微冷觉秋生。霜凝碧树乌三绕，露下苍苔鹤一鸣。更得梅花相慰藉，闻香三弄不胜清。
题画竹为胡子澄作,元末明初,王翰,伶伦截得碧琅玕，袅袅新梢露未乾。便与钧天裁凤管，不将江浦制鱼竿。苍梧帝子蛾眉老，空谷佳人翠袖寒。只有幽轩隐君子，时时写入画图看。
挽草堂李先生为李居恭,元末明初,王翰,文江江上草堂宽，游宦归来鬓已皤。酒饮贤人秋社散，星亡处士夜台寒。诗成自挽应难和，琴在无弦不用弹。自是承家有新录，埋名千古便须刊。
客中清明,元末明初,王翰,梁园三月遇清明，旅况萧条百感生。故苑雨余春草绿，高城日上晓烟轻。花间歌管欢娱动，月下秋千笑语声。老去更无儿女念，秪余拜扫最关情。
环翠堂二首为王审理 其一,元末明初,王翰,一曲清流上四围，世家种德有余辉。亲藩开卷题金薤，令子趋庭着绣衣。风引晴岚来几席，鸟拖秋色入檐扉。江山孕秀门庭贵，夹路青槐四牡騑。
环翠堂二首为王审理 其二,元末明初,王翰,华堂夙构玉为屏，故相当年识地灵。诸子凤毛成令器，双亲鹤发见遐龄。门前秋水千寻碧，窗外寒山四面青。珍重贤王挥彩笔，流传百代播芳馨。
题瞿德皋奉亲读书处,元末明初,王翰,日向华堂奉起居，夜归芸阁坐观书。养亲愿祝千龄寿，稽古须通万卷余。汗简青青裁楚竹，厨羹白白馔江鱼。它时会作龙头客，忠孝传家定不虚。
梁园言怀,元末明初,王翰,秋入梁园木叶稀，可怜归计尚栖迟。形骸不为裁诗瘦，鬓发还因览镜悲。官路未通身已老，文章虽好数先奇。囊中清俸余多少，又被穷人五鬼知。
寒潭渔隐,元末明初,王翰,浪迹江湖作散人，碧潭霜冷见潜鳞。芦华织被长眠雪，荷叶裁衣不涴尘。载酒几回寻贺老，画图何处访玄真。自今已是成嘉遁，莫向桃源别问津。
慎独斋,元末明初,王翰,危坐穷经得趣深，敬存直欲禁邪淫。道求实用惟王业，学到真知见圣心。方寸不欹天地位，气机才动鬼神临。先生犹恐多岐盛，用扁高斋要自箴。
送赵炼师归白云庵,元末明初,王翰,白云庵对白云岑，殿宇峥嵘云气深。袅袅青猿啼竹里，双双赤鲤见潭心。灵风䬃爽神君至，秋月空明木客吟。羡子早年归福地，愧予何日遂投簪。
暮秋梁园言怀呈体方伯振二诗伯 其一,元末明初,王翰,一夕青霜木叶残，地炉无火客衣单。敢思潋滟葡萄酿，孰厌阑干苜蓿盘。交到忘形贫亦好，拙知学步老尤难。涓埃未报君恩重，不欲归田学挂冠。
暮秋梁园言怀呈体方伯振二诗伯 其二 送时志秀才赴礼闱,元末明初,王翰,梁园自古文辞盛，解后怜公有俊才。大器不为三语掾，雄文夺得一经魁。凤凰台上诗情好，龙虎榜头春意回。想到京华方二月，须凭归雁寄音来。
和赐瞿长史象牙笏韵,元末明初,王翰,周旋庭陛已多年，名器新颁秩九迁。价重一双和氏璧，赐同十万水衡钱。摛辞每搢金坡下，对命高擎玉殿前。旧物青毡何足贵，好俱簪绶盛家传。
奉教和王达善学士梅花四咏 其一 梅影,元末明初,王翰,黄昏相对自清神，移上阑干似写真。窗外横斜因得月，水边凌乱正愁人。瘦宜苔径偏留迹，雅比花阴不染尘。何必临风香万斛，一枝摇弄自生春。
奉教和王达善学士梅花四咏 其二 梅香,元末明初,王翰,雪为丰采月为神，檀蕊风传始辨真。高似广寒攀桂客，幽如湘水佩兰人。冰蕤吹破黄金粟，玉骨薰秾紫麝尘。世上群芳孰可比，可怜茉莉属残春。
奉教和王达善学士梅花四咏 其三 梅魂,元末明初,王翰,秪疑姑射是花神，傲兀风霜可见真。庾岭有情能驻马，罗浮无梦更迷人。冰花借月方成魄，雪态生香自出尘。一段素灵招不得，谁家纸帐又添春。
奉教和王达善学士梅花四咏 其四 梅格,元末明初,王翰,皓彩名香总入神，世间俗眼久迷真。靓妆可比惟西子，艳态相看是北人。篱菊也贪彭泽酒，海棠终污马嵬尘。古来知己林和靖，别作孤山一样春。
世府赐新荔枝,元末明初,王翰,门山岁岁献时新，飞舸凌波不动尘。露颗摘来方盛夏，风花开处正芳春。浓含异味真堪贡，远带余香足可珍。金殿翠盘方进罢，分尝何幸到愚臣。
对月和卞长史韵,元末明初,王翰,沧溟东望色浮金，转上寒空秋已深。我欲登楼乘逸兴，谁能对影有新吟。悬知此夕三更月，曾照前人万古心。唤醒谪仙波底醉，一壶芳酒与同斟。
奉教和秋日四题 其一 秋意,元末明初,王翰,黄昏帘幕雨纤纤，一段凄凉到枕边。冉冉光阴留不住，悽悽情思苦难传。潘安有兴因他遣，宋玉多愁为此牵。争似无心随化尽，数杯闲卧钓鱼船。
奉教和秋日四题 其三 秋色,元末明初,王翰,岚光淡淡复浓浓，多在园林夕照中。绿减一川烟际草，红添千树水边枫。落霞孤鹜吟难尽，折苇残荷画不工。只有谪仙情思苦，灞陵伤别意无穷。
奉教和秋日四题 其四 秋声,元末明初,王翰,客窗欹枕梦难成，风入空檐爽籁生。穿过竹间金奏响，飘来松顶翠涛惊。一声长笛吹霜急，万户清砧捣月明。不识砌蛩缘底事，向人也作不平鸣。
陈如心家饮罢言怀,元末明初,王翰,饮罢高斋借榻眠，卧听更漏意萧然。空床梦断雨方急，短烛吟残花倒悬。旧馆偶来还是客，明公相见即如仙。奔腾老骥浑无力，拟向亨途借一鞭。
驴死口号简孙知县,元末明初,王翰,每向家山驼醉归，长鸣曾入浣花溪。寻诗不畏途冲雪，沽酒那忧路有泥。贫里市来浑似马，客中亡去弃如鸡。吴山不是多贤旧，便欲徒归尘土迷。
闻呼鹰,元末明初,王翰,九月清霜杀草莱，谁人出猎傍山隈。一声高向林边起，大翮翻从云外来。秪为恋恩飞不去，岂因求食唤将回。当年亦有荆州牧，曾筑秋风百尺台。
和成纪善许州怀古,元末明初,王翰,汉季英雄总不如，开屯迁许造邦初。水生江口愁难渡，火烈矶头怨未除。月照禅台文甓断，风穿献庙玉床虚。寒烟衰草繁昌道，欲读残碑几字余。
三省轩,元末明初,王翰,一片灵台玉琢成，时时点检要惺惺。通开旧壁方窥月，澄净污池始见星。几树好梅连屋白，满庭芳草入帘青。功夫到此规模大，不为区区老一经。
和王道录韵其人尝住茅山 其二,元末明初,王翰,勾曲仙山紫翠浓，茅君出入跨天风。高林卖杏曾教虎，大鼎烧丹乞与龙。瑶草种成连涧碧，蟠桃看得满林红。何时来问长生诀，还入群羊觅牧童。
雪禁体,元末明初,王翰,彤云垂地四茫茫，微霰初零集下堂。重压竹梢还欲折，密封梅蕊不能香。气凌杯酒浑无力，冻涩琴弦已不张。拟学欧公吟白战，挑灯痴坐恼诗肠。
再用前韵,元末明初,王翰,北风吹雪正微茫，无间茅茨与画堂。留得映书遍瑩洁，扫来煮茗更清香。冻坚玉漏应难滴，力劲雕弓不易张。只有灞桥驴背客，敲诗搜遍九回肠。
和黄体方伴读雪中即事,元末明初,王翰,凛凛阴风捲暮霞，朝看庭树总开花。渔舟一叶迷烟渚，猎骑千群踏晚沙。淡抹墙腰疑月色，旋添池面结冰华。乾坤万象俱清绝，何问陶家与党家。
奉教和怀友诗韵,元末明初,王翰,南望停云思有余，两经霜叶落庭除。故人一去长悬榻，驿使重来不寄书。终日倚栏吟伐木，何时对酒赋嘉鱼。转头又近重阳节，孰与登高共把萸。
和韵送陆员外,元末明初,王翰,邂逅梁园始识君，喜瞻眉宇胜空闻。胸中泉石元无价，笔底珠玑迥不群。一曲离歌迷汴水，满襟归兴隔江云。何时共贳金陵酒，对景新题兴更分。
扈从郑门迎驾,元末明初,王翰,万里西来渡跋提，贤王亲迓筑沙堤。昙花水冷苍龙蛰，贝叶芸香白马嘶。郁郁彩云高捧日，纷纷花雨净无泥。归依大觉资王化，更演洪恩及庶黎。
和刘菊庄先生韵 其一,元末明初,王翰,中条西畔筑高亭，夜读林皋灯散星。雨足小园催种药，雪埋孤砚为穷经。疏梅得月连窗白，芳草和烟满径青。拟和小山招隐句，他时把酒与君听。
和刘菊庄先生韵 其二,元末明初,王翰,家近王官旧有亭，十年为客鬓星星。心同陶令惟疏酒，宗继文中不续经。俗子每看双眼白，故人相对一灯青。挂冠欲买扁舟去，说与沙鸥亦不听。
和黄伴读雪意,元末明初,王翰,彤云水墨写难工，四野苍茫一望中。三麦正欣沾臈雪，千林先与战东风。昏昏淡月惊枝鹊，漠漠飞沙失塞鸿。乘兴有时佳客过，莫教相对酒樽空。
谢士烈送柴,元末明初,王翰,三年为客住梁园，两眼昏眵雪满颠。诗好每教高士许，家贫多得故人怜。驱寒但恨樽无酒，借煖今欣灶有烟。惭愧题书问余用，欲求刍豆苦无钱。
和体方立春日暄晴,元末明初,王翰,春透帘栊已解寒，春盘相送拟追欢。轻冰向暖难成冻，残雪经销不作团。阶下草芽方展绿，枝头梅子已生酸。袁安今有伸眉意，莫作冬前故态看。
送陈参政任满赴京,元末明初,王翰,佳政曾闻儗岘山，名邦佐治笑谈间。官衔旧侍金銮殿，人物今联玉笋班。汴水放船冰已泮，隋堤送别柳初攀。百寮祖帐东门盛，冠盖朝天望早还。
春雪,元末明初,王翰,一冬天气喜温温，留作春寒故恼人。密洒纸窗疑是雨，旋铺芳径不生尘。舞同柳絮能争巧，飞入梅花竟乱真。赋罢兔园看霁景，梁台草色一番新。
题王审理山居幽趣图,元末明初,王翰,买得青山似画屏，石田茅屋称幽情。晓分竹色连窗碧，夜送泉声到枕清。松下湿衣闻露滴，溪边倚杖看云生。他年报答君恩重，归去重寻鸥鹭盟。
春雨亭,元末明初,王翰,仪封教官亭子好，春雨题名意更深。云起远山凝望眼，雨鸣孤枕又惊心。纷纷草木生还足，忽忽光阴老易侵。不为东皋农事喜，一犁端直万黄金。
送通许张知县考满,元末明初,王翰,繁台草绿水流澌，正是郎官考绩期。昔向斗牛占剑气，今骑斋马劝农时。雨余梁苑花如锦，风煖隋堤柳拂丝。比到神京春正好，蓬莱宫殿碧参差。
题临清书台图,元末明初,王翰,小溪春涨没沙汀，竹树连云荫草亭。轻染麦光临碧落，细研鹅绿写黄庭。芸香散帙秋熏蠹，松火明窗夜读经。好似瑶山西崦下，诸峰相对玉为屏。
送河南王府判考绩,元末明初,王翰,三年佐治住东周，又及南辕报政秋。千里暮云迷汴水，一帘疏雨别嵩丘。凤台晓上留新句，虎监春行访旧游。料得归期在初夏，杖藜携酒待仙舟。
奉教咏白象,元末明初,王翰,驯象安南产雪毛，浮洋北贡压神鳌。行襄御辇随仙仗，入卫皇宫听舜韶。皓彩想从银渚浴，穹形端似玉山高。适来王会图中见，势比驺虞意更豪。
送黄先生裳归嵩县,元末明初,王翰,终军怀抱贾生才，深闭衡门久不开。鹗荐两从天外下，鹿车今许陇头回。陆浑山好明如画，伊水波澄绿似苔。西望白云亲舍近，满襟归兴不须哀。
别汴城诸友,元末明初,王翰,三载王门老曳裾，文章鄙俚世情疏。病多傍肆常求药，视短停灯久废书。报主壮心空磊落，向人别意谩踌躇。他年相忆知何处，泪洒黄河溯汴渠。
思亲处为孟叙仓代作,元末明初,王翰,夷山孝子思亲处，正是江南亲望时。碧岫万重连海徼，白云千里落天涯。慈闱久别宁无梦，客舍纾情只有诗。远道绝音心更苦，年来触目总成悲。
承颜堂为瞿述作,元末明初,王翰,孝子愉亲供色养，承颜新写墨浮光。座间共喜双椿寿，庭下重瞻五桂芳。綵服舞嬉春正好，白华乐颂日偏长。武林千载清槐路，会见贤孙构肯堂。
简临颍大尹马文隆,元末明初,王翰,三载王门老教官，授经日日近金銮。麝飘金墨诗情好，蚁泛宫壶酒兴宽。老去每生乡土念，归来端为故人欢。何时策杖瑶峰下，闲共云山赋考槃。
南行留别,元末明初,王翰,五月南行道路长，黄埃满面汗流浆。入淮四望山如米，过颍三程水似汤。老去不堪鞍马倦，客行端为简书忙。回头却忆金门乐，白纻乌纱坐晚凉。
甘泉亭为徐仪宾作,元末明初,王翰,开国名臣忠孝家，灵泉涌出漱云牙。香浮翠甃清涵玉，冷浸银床碧露沙。恩重王庭分德泽，祥开戚里永年华。自今百世同沾溉，福庆源源岂有涯。
龙江送别图,元末明初,王翰,云霁天街生晚寒，贤王鹤驾从千官。珠玑争璨文章丽，花萼相辉兄弟欢。玉勒马回风日好，锦帆船放水云宽。化成一代天伦厚，传共周诗永不刊。
望云思亲图,元末明初,王翰,白云天际闲舒卷，却似摇摇行子心。云气有时还变灭，子心无日不登临。高林度过含疏雨，远岫飞回落晚阴。不羡梁公为令子，但存忠孝古犹今。
送夏典仪丁艰回金陵,元末明初,王翰,梁园岁晚仍奔赴，清血沾襟诵蓼莪。乡讣数行心已折，家庭千里梦先过。冶亭山暝苍烟合，采石江空落木多。此去蒙恩借才俊，促归南陌待鸣珂。
雪夜联诗图,元末明初,王翰,三子清标骨已仙，要将大雅继唐贤。诗吟柳絮春风外，人在梅花夜月边。光夺兰膏微有晕，气凌茶灶湿无烟。想应一榻团栾处，绝胜山阴访戴船。
送孙克让赴京,元末明初,王翰,梁王台下分携处，疋马行吟日暮时。囊橐半藏青李帖，简编重补白华诗。金壶赐酒浮香蚁，彩笔生花点玉螭。想到京华未残臈，好音莫遣寄来迟。
静熙轩为伯振教授赋,元末明初,王翰,逸客林居更辟轩，开轩时复看云眠。偶来碧涧携明月，闲弄枯桐作响泉。松火夜窗摇绛影，木香晨榻散青烟。客来相对无尘抱，共说南华第二篇。
陵阳春晓图为审理赋,元末明初,王翰,陵阳山下林亭好，更有高人为卜邻。几个修篁鸣翠雨，一溪流水隔红尘。灵尨过涧能迎客，幽鸟到窗如唤人。一住梁园惊岁月，春来顿觉梦归频。
赴任廉州教授别临颖教谕张朝宗司训丁宗岱,元末明初,王翰,别馆伤心双泪连，畏途南去几扶颠。杳如萍水家何在，纵有鳞鸿信不传。七十归来如隔世，八千行到已经年。城南记取分襟处，他日相逢是偶然。
南行赴合浦别临颍知县朱士容,元末明初,王翰,南来六月别京畿，邑宰贤明更可依。仕路白头如我少，世途青眼似公稀。蛮江波浪何时到，岭海风烟甚日归。来岁中秋明月底，与谁把酒共清晖。
送故人韩士林北上,元末明初,王翰,少年鞍马事弓刀，关塞风尘变二毛。午夜谩弹豪士铗，一寒谁借故人袍。新丰遣兴惟沽酒，泽畔行吟秖命骚。此去周南莫留滞，金台重筑待英髦。
舟中望庐山,元末明初,王翰,宫亭风静镜光平，回望匡庐翠霭凝。宝剑插天青玉立，香炉照日紫烟升。侵云鸟道还通谷，隔水僧房秖见灯。拟向中峰看瀑布，生憎高岫白云兴。
登吴城山望湖亭,元末明初,王翰,迁客登临暂舣船，吴山绝顶出风烟。豫章南去帆冲雨，彭蠡西来浪接天。高士置刍思孺子，华亭留句忆坡仙。当时石砮今何在，空向神祠一惘然。
赠陈仲宽刘嘉善二贤者,元末明初,王翰,藉甚才名英妙年，江湖何幸得同船。清时未许公藏器，晚岁翻令我着鞭。人物一双真白璧，文章百选中青钱。他时邂逅逢知己，一荐云衢上九天。
送监税李公考绩,元末明初,王翰,几年携杖看山心，回首离情满素襟。画蠲冲开江水绿，玄猿啼断越山深。长干沽酒临风酌，采石题诗对月吟。复职归来春欲半，梅关花尽已成阴。
郁林州道中,元末明初,王翰,一生梦不到廉州，七十方知事远游。山接苍梧从北去，水通合浦向南流。鬼门关外人行少，海角亭边客过愁。只有鸧鹅似乡旧，数声叫断瘴云秋。
题郝陵川琼花赋后,元末明初,王翰,后土祠前春未归，扬州城下塞鸿稀。仙人种玉云迷洞，使客挥毫露湿衣。共道肝肠如铁石，谁知咳唾有珠玑。茂陵属国诗虽好，空向羊群看雪飞。
忆平陆旧游,元末明初,王翰,金鸡山顶邓家园，乘兴来游坐水边。柿叶染霜围锦帐，菊花承露散金钱。溪头怪石如人立，洞口苍苔待我眠。何日再同三二友，一壶浊酒送残年。
怀东城旧游,元末明初,王翰,水边台榭竹间亭，日日幽闲共客寻。妙曲唱阑欢再和，芳樽引满却重斟。筝弹夜月金莺语，笛弄春风綵凤吟。往事已同风雨去，衰残无复有初心。
双鹤,元末明初,王翰,爱尔仙姿久出胎，如何困滞在尘埃。他山松顶足明月，何处水边无绿苔。引颈有时思远汉，恋恩终日立空街。自今便好仙山去，莫为群鸡生怒猜。
读欧文,元末明初,王翰,先生笔底有风雷，训练强兵自握机。埋狱龙泉须敛锷，蕴山荆璞不藏辉。经丘觅壑滁山乐，问舍求田颍水归。本论实宗原道说，眉山何事不传衣。
借木绵衫,元末明初,王翰,木绵如雪胜香罗，一借斯文不再过。近照翠奁知恰好，更加乌带问如何。涴余但觉薰香减，书罢常愁醉墨多。友义自今诚可重，同袍诗句正堪哦。
晋阳寒食,元末明初,王翰,并州三月逢寒食，旅况萧条百感中。草吐嫩芽犹滞雪，柳含轻絮未随风。高原拜扫家家哭，小院秋千处处同。犹记去年张谷里，落红扑马画桥东。
韩教授取抄诗稿以是答之,元末明初,王翰,白发刁骚六十翁，一生何事坐诗穷。雕天运海非为贵，流水行云始见工。市玉不容夸腐鼠，探珠直欲犯骊龙。当年束槁牛腰大，今日樽前一笑空。
大雪偶成,元末明初,王翰,北风吹雪散琼英，疑是云孙巧剪成。平地铺来偏洁白，漫天飞处总轻明。银河倾泻呈祥瑞，玉烛调和兆太平。来岁改元新治化，万邦无事乐春耕。
斗鸡亭二首 其一,元末明初,王翰,一丘独立势崔嵬，形迹还疑是古台。龙井效灵沾县邑，神祠肖像儗公台。谷云度水风牵过，野雾埋山雨洗开。如此风光良不恶，思乡何用赋归哉。
斗鸡亭二首 其二,元末明初,王翰,亭上题诗记我来，我来望眼与君开。荒陂断垄依林麓，旷野孤村入草莱。胜概已为先辈赏，登临常使后人哀。行藏有命非吾必，何问云台与钓台。
送孙太雅赴京,元末明初,王翰,蓼莪诵罢泪沾巾，吉服初成值早春。昔入枌榆曾宰社，适来芹泮久为宾。雪消江上风涛壮，雨过淮西草树新。此去青云高蹑足，伫看雕鹗离风尘。
斗鸡亭秋望,元末明初,王翰,扶筇独上斗鸡亭，俯瞰平郊望眼明。路入洧川寒晓断，山连新郑暮云横。烟生茅屋人家少，风起沙岗雁阵惊。况是老年多抱疾，岂堪登眺重伤情。
梅花次韵,元末明初,王翰,秖疑姑射是花神，素影横窗月写真。斜出短篱犹皓鹤，独居空谷似佳人。风前落去多沾石，水畔开时不染尘。总把百篇珠玉盛，端能换得十分春。
德星图,元末明初,王翰,昔人亭子有遗堆，日日登临车马来。二老高风留故事，诸郎雅望尽奇材。衣冠会集星辰动，宾主相逢怀抱开。千古清芬人共仰，何须联步到公台。
再咏,元末明初,王翰,昔人久已为尘土，犹记仪形入画图。共挽小车兄弟乐，笑挥谈柄主宾娱。礼行樽俎贤人聚，光动云霄太史书。谁写富春严处士，满江明月钓台孤。
送陈词训回京,元末明初,王翰,几年踪迹困名场，一第栖迟又可伤。旅眼惯看秦树碧，征衣尚染洛尘黄。燕城北望云山断，京国南归道路长。我欲留君同是客，骊驹初唱劝离觞。
望云轩为白先生赋,元末明初,王翰,大行高岫晚崔嵬，千里平郊霁景开。每为望云生远思，那堪爱日起深哀。老亲徙倚肠应断，游子登临首重回。岁久慈帏疏定省，小轩终日独徘徊。
简临颍令马文隆,元末明初,王翰,三年我作鄢陵客，半载尔为临颍官。岁月无情空冉冉，风尘不定浩漫漫。愁来白发三千丈，醉倚画楼十二阑。老去功名已无意，任抛青镜不须看。
中秋和赵孟弘二首 其一,元末明初,王翰,广寒深处有仙家，跨出秋空白玉蟆。颢气挟寒成露颗，轻风拂曙结霜华。冰盘出海无纤翳，宝鉴当空绝点瑕。拟向清虚瞻兔魄，不堪老眼欲生花。
中秋和赵孟弘二首 其二,元末明初,王翰,银汉昭回势欲流，瑶台露下冷光浮。轻风捲雨作佳夕，皓彩射空生素秋。老子据床多逸兴，孀娥依桂不生愁。此宵常被阴霾误，来岁高堂得赏不。
云林书舍为黄金华题,元末明初,王翰,山中四序多佳趣，况住白云绿树间。绕舍流泉声㶁㶁，隔帘幽鸟语关关。晴窗阁笔抄书罢，春沼留香洗砚残。羡子妙年方膴仕，岂容归隐佩秋兰。
寿王教谕,元末明初,王翰,杨柳初青莺语娇，祝君五福若春涛。亭前众子皆兰玉，席下诸生列俊髦。九万鹏程天地阔，八千椿算海山高。花开满眼春无际，尽放诗豪与酒豪。
过赵州石桥和杜缑山韵,元末明初,王翰,隔断红尘竟不飞，客行石磴不粘泥。高连晓岸堆晴雪，斜跨青波卧彩霓。山势远连沧海阔，地维平见太行低。故园回首几千里，怅望碧山山更西。
过涉县,元末明初,王翰,两岸青山几万里，中间一水走如龙。数家市肆无居货，百户厢民尽务农。兵燹罕经祠庙古，蝗灾不值岁时丰。前朝令尹多佳政，道侧苍碑记范公。
自涉至黎城山行即事,元末明初,王翰,涉城城下渡衡漳，一道青林百里长。云表连峰驰健马，途中乱石卧群羊。溪头雨过莓苔滑，谷口风来药草香。鞍马倦人聊少憩，山蝉无数噪斜阳。
过李靖祠,元末明初,王翰,神头岭下卫公祠，楼观穹窿覆古碑。堪笑韩彭真竖子，指挥褒鄂似婴儿。金戈铁马兴王日，羽扇纶巾灭寇时。战策本期经国用，初心不与乱臣知。
王寨遇雨,元末明初,王翰,西风吹雨晚潇潇，山馆无人夜寂寥。病后岂堪鞍马倦，老来偏怯路岐遥。孤灯耿耿梦初断，双棹悠悠魂欲消。自是奇穷多坎壈，非干王事独贤劳。
过东吴岭,元末明初,王翰,东峰西峰相对起，南人北人来经过。潭光清心漾天影，松声聒耳鸣云和。马蹄凌兢陟石磴，猿臂联引垂岩阿。举头西望见姑射，烟林远绕青嵯峨。
和丁志善韵,元末明初,王翰,君到吴山我夏城，山斋寂寞砚生冰。每逢夜雨成新恨，伫望停云寄远情。去馆旧书今暂束，闲门无客昼长扃。年来病废知何用，拟结江湖鸥鹭盟。
过眉山二苏先生墓,元末明初,王翰,玉堂得意少知几，岭海归来两鬓丝。此处青山好埋滑，何年赤壁重衔悲。应知双冢秋风日，正是连床夜雨时。千古英灵犹不死，烛天文焰照峨眉。
洪武戊寅予去官平陆有律诗二章曾录示宋广文至洪武辛巳告放归田里复赓前韵二首仍简宋广文 其一,元末明初,王翰,一别吴山又四年，客途流落几扶颠。诸生专业无多子，同宦居官有几员。感旧听残秋夜雨，思乡吟断夕阳天。有时一付掀髯笑，得失原来是偶然。
洪武戊寅予去官平陆有律诗二章曾录示宋广文至洪武辛巳告放归田里复赓前韵二首仍简宋广文 其二,元末明初,王翰,三年奔走听朝鸡，谁料归来觅旧题。尘暗粉垣诗尚在，雨生苔藓径都迷。天涯远见孤帆小，地底平铺万瓦低。何幸再同三二友，一樽聊为浣愁栖。
红叶,元末明初,王翰,秋来万木着新黄，只有枫林醉晓霜。炬火乘风焚赤壁，锦帆迎日下维扬。乱飘村岛迷樵径，远泛宫沟出苑墙。最爱家园近重九，数枝篱外伴秋香。
中秋感旧,元末明初,王翰,老到形骸病日侵，追思往事倍伤心。故人别我如云散，浊酒同谁对月斟。佳节每从愁里过，旧游多向梦中寻。当年半醉题诗处，犹在瑶台第一岑。
过周尚谦故居,元末明初,王翰,十年行役事多艰，一宦才通两鬓斑。白社尽容陶令醉，长沙不放贾生还。草深药径经年塞，柳映柴门尽日关。未遇遗孤闲话旧，不堪相对泪潺湲。
久雨述怀,元末明初,王翰,秋来连日雨涔涔，入夜闲愁苦不禁。冉冉绿苔沿砌长，潇潇黄叶拥门深。匡时疏拙无奇策，忧国衰残负此心。长夜不眠空倚枕，挑灯时复一长吟。
题都门送别,元末明初,王翰,鹗章一荐入青云，送别都门酒半樽。江口山晴横紫翠，石头树暝欲黄昏。郎官本应星辰贵，民物均沾雨露恩。伫看功庸书上考，纶音重下紫薇宸。
九日登瑶台山,元末明初,王翰,几年踪迹漫栖迟，今日登临逸兴飞。绿酒喜随藜杖到，白头须插菊花归。苍山日暮林烟合，潦水霜清雁影稀。愿祝加餐强健在，年来此会莫相违。
清明有感,元末明初,王翰,春水初生芹吐芽，柳绵飞雪满澄沙。竹鸡乱语桑蹊暗，野雉低飞麦陇斜。风散纸钱人上冢，雨昏乔木客还家。太平有象真堪咏，一幅青帘傍杏花。
清明登瑶台,元末明初,王翰,百丈仙台与客游，和风吹面正轻柔。谁家修竹偏临水，何处垂杨不映楼。缓步偶逢佳处歇，放怀莫厌醉时讴。君看巫谷桥中水，断送年光日夜流。
简茅津渡梁巡检二首 其一,元末明初,王翰,游宦天涯二十年，归来双鬓已皤然。逢人写帖常求米，送客裁诗不当钱。画虎不成惭我拙，登龙有幸喜君贤。金龟不惜知音费，也向长安学醉眠。
简茅津渡梁巡检二首 其二,元末明初,王翰,曾向吴山训子衿，岂期贫病苦相侵。一身卒岁无衣褐，十口逢灾罄橐金。载酒久无来问字，绝弦今已少知音。贤侯与我虽非旧，倾盖相知意更深。
讲堂雨中看新竹,元末明初,王翰,潇潇疏雨落庭除，数尺新篁解箨余。粉节乍开蛇蜕滑，翠翎初长凤毛疏。不贪异味供佳客，须待长竿钓巨鱼。若保岁寒心不改，闲斋长伴子猷居。
千叶石榴花,元末明初,王翰,牡丹开罢到群芳，一种仙葩更异常。雨浥繁英鸡帻碎，风梳密叶翠翎长。舞裙偏爱分腥血，笑靥应知姑射香。庭院开时多爱惜，莫教秋信到银床。
送外孙苏敬,元末明初,王翰,流落风尘会合难，相逢老泪湿征衫。兵余亲旧凭谁问，道远音书久不缄。函内仪容须默记，墓头断碣欲重劖。他年榜首青云客，拟向南宫问阿咸。
送胡叔雅从军,元末明初,王翰,中条山下分携处，跃马南行道路长。插月雕弓秋有力，倚风宝剑夜生光。龙韬策略前贤敌，麟阁功名后代扬。奏凯归来当赐节，忠肝义胆永难忘。
初冬述怀,元末明初,王翰,带起儒冠五十年，误身方觉为儒冠。家贫那得连朝醉，岁歉难逢一日欢。藜杖缚床宜足矮，木绵裁被称身宽。功名百念如灰冷，只有诗狂不可镌。
和冯大尹九日见寄二首 其一,元末明初,王翰,昔住吴山岁月深，归来聊复别儒林。喜逢佳节陪高宴，未向明时叹陆沉。官俸请教供色养，芳樽沽得称闲吟。太平无事双亲健，为表当年忠孝心。
和冯大尹九日见寄二首 其二,元末明初,王翰,青山绿树拥残阳，携客登高过野堂。千里归心劳望眼，九秋吟兴恼诗肠。鸥眠曲水荷应尽，蝶绕疏篱菊正芳。岁月无情弹指过，不堪衰鬓又添霜。
和徐知县重兴学校,元末明初,王翰,开基圣主振宏纲，继统皇王正典常。万道红光增日彩，千行彩篆粲龙章。史官秉笔书鸿业，髦士横经集鳣堂。深感熙朝遵祖训，复令吾道蔼辉光。
戊寅大赦,元末明初,王翰,杂遝欢声遍九垓，金鸡衔赦下天街。鼎湖已堕乘云去，宝座初登禁网开。万姓共朝龙虎地，五云常绕凤凰台。小臣何幸沾恩泽，作颂应惭是菲才。
和合浦庾司训读书韵,元末明初,王翰,道统相传只一心，圣心日月本来明。舞仪灵凤箫韶奏，告锡玄圭水土平。礼乐夔龙千古盛，勋庸周召万人英。自从尼父删修后，不识河汾续得成。
中秋小酌录呈诸贤友二首 其一,元末明初,王翰,浮云四敛见膧胧，蟾泣秋霄海雾空。万里素虹生碧落，九天丹桂堕金风。玉光浮动舞衣上，银汉横斜醉眼中。入手酒杯须强饮，不知来岁与谁同。
中秋小酌录呈诸贤友二首 其二,元末明初,王翰,待月空庭得月迟，月临山顶发清辉。初离沧海寒光湿，才转瑶台列宿稀。清助婆娑看处兴，影随零乱舞时衣。相逢尽是他乡客，休唱惊乌绕树飞。
送曹李二秀才南上,元末明初,王翰,鹗章一荐入青云，耻作求田问舍人。铜雀赋成还可贵，锦囊诗在未为贫。幸逢圣治隆千古，不信儒冠误一身。二子才奇真倚玉，来年占断杏园春。
吊刘敬可,元末明初,王翰,平生时与道相违，一宦才通两鬓丝。身后尚存鹦鹉赋，生前空叹鹡鸰诗。苍天有意应难测，黄壤无情更可悲。江上梅花谩开彻，一壶村酒与谁携。
环翠轩,元末明初,王翰,兹轩新创古城隈，地僻幽寻客到稀。风引浮岚来几席，鸟拖空翠入檐扉。长杨拔地青千尺，叠嶂当轩玉四围。单父政平民讼息，时来徙倚弄金徽。
九日登瑶台和李俨夫韵,元末明初,王翰,九日携朋上峻台，拟将笑口酒边开。天长落日摇林麓，野旷孤烟起草莱。身世飘零容易老，江山如此不常来。今朝幸忝龙山会，醉卧黄花绣作堆。
再题玩梅轩,元末明初,王翰,含章殿下春归去，聊挽东风入砚池。对影莫辞金谷酒，披香空费锦囊诗。不妨月底成三友，何必江南寄一枝。绝胜孤山山下客，空林风雪扑头时。
雨中望条山,元末明初,王翰,树色昏昏惨不开，静林何处是楼台。峦光隔户乍无有，云影过帘常往来。虞坂泥深愁困骥，傅岩碑湿自生苔。翠屏何日重相对，欲倩南风扫宿霾。
盐池晓望,元末明初,王翰,涿鹿城头曙色分，素池如练迥无尘。翠屏倒浸山光静，银汉平铺月色新。五月南风凝雪甸，四时飞鸟避云津。想应须待调羹手，拟共江梅入八珍。
虞城送别,元末明初,王翰,寒云漠漠树苍苍，瘦马频驱古坂长。版籍初归周德化，山川终属晋封疆。地连虢国风烟合，路入闲田草木荒。送客重嗟兴废事，清笳吹恨满离肠。
王官谷,元末明初,王翰,西风策马问王官，松径萦纡上百盘。泉响夜潭穿石窦，峰高天柱矗云端。一鸣共许才华旧，三诏方知节操寒。花落鸟啼人不见，休休亭上倚栏干。
秦楼夕照 其一,元末明初,王翰,檐前归鸟去纷纷，十二栏干带夕曛。风飏绣旌红窈窕，光流绮席碧氤氲。珠帘捲雨抬秋水，玉笛吟霜遏綵云。君到神京多壮观，建章鳷鹊隐祥氛。
秦楼夕照 其二 瑶台夜月,元末明初,王翰,月满珠宫露满阶，鞭鸾羽客上瑶台。香浮明水仙坛静，云散秋空桂殿开。灵鹤有声通碧嶂，蟠桃留影印苍苔。想君他日蓬莱上，应对清辉寄远怀。
题苏庄洞神观楼,元末明初,王翰,万叠青山百尺楼，倚栏空翠泼双眸。波澄碧簟铺沙际，霜重红绡剪树头。玉洞月明丹火冷，宝坛风细剑光流。平生作客多秋兴，便拟登临赋远游。
杨村至张郭店道中,元末明初,王翰,牛羊相唤下高原，鸡犬柴桑半掩门。野水满陂摇渌静，疏钟一扣破黄昏。离鸿的的沉沙碛，瘦马时时衔草根。景物令人自悽切，不须为客亦消䰟。
望中条山怀道卿王先生,元末明初,王翰,雨洗烟岚千万岑，卜居真得古人心。黄金挥尽诗书富，白发从生道义深。出处须因时显晦，声名不逐世浮沉。几时听雨蓬窗底，樽酒论文细细斟。
过阳城祠,元末明初,王翰,荆棘丛深隐坏垣，半庭残甓草芊芊。余生本拟成孤愤，直谏虽伸已五年。岭徼风烟惊鵩鸟，条山花木怨啼鹃。当初只合终佳遁，谩费昌黎论一篇。
重游柏塔寺有感,元末明初,王翰,曾伴衰翁宿上房，海榴树下挂诗囊。白云隔洞迷鸡犬，翠竹摧梢失凤凰。灵籁声回惊殿铎，雨花香散满禅床。远公化去谁同话，月落空庭塔影长。
瑶台顶 其一,元末明初,王翰,十二仙鬟接紫青，玉田日暖晓烟轻。风回鹤驾鸾声远，月湿鲸波兔影清。古殿秋阴雷雨黑，苍崖返照瀑泉明。恨无画手王摩诘，写作新图送客行。
瑶台顶 其二 秦楼,元末明初,王翰,潇潇栋宇自明昌，城郭人民半杳茫。帘捲太行秋气壮，窗摇汾水素波光。目穷白鸟天边树，诗落青山云外庄。于此登临送君去，阑干留我倚斜阳。
瑶台顶 其三 涑水,元末明初,王翰,一派灵源滚滚来，风摇锦浪岸花开。桥分野色行人去，雨没沙痕钓客回。秋净霜澄明似练，春深烟染碧如苔。羡君自有朝宗志，莫怪矶头鸥鹭猜。
瑶台顶 其四 碧流桥,元末明初,王翰,山下寒泉胜醴甘，板桥倒影静波涵。阑干春晓看鱼乐，踪迹霜晨见客贪。洗耳欣闻清漱玉，染衣偏爱翠揉蓝。劝君莫怆河梁别，拟泛星槎到斗南。
瑶台顶 其五 巫咸谷桥,元末明初,王翰,陵谷谁知几变迁，市桥犹号古商贤。红尘闲看送车马，绿水静闻流管弦。万古山川能尚质，一时花柳自争妍。王家平乂君当勉，莫作临岐一怆然。
瑶台顶 其六 司马断碑,元末明初,王翰,事业堂堂三代前，可怜碑石几多传。眉山手墨已无半，哲庙宸书仅得全。荒冢雨余生直棘，杏园春晚少啼鹃。江南君到逢司马，为问渠孙若个贤。
瑶台顶 其七 巫咸谷,元末明初,王翰,深谷逶迤策马过，松门行尽入烟萝。凤声出树大音作，鸟迹留沙古篆多。草树昔年沾帝泽，泉流今日是恩波。知君要上经纶策，未许烟霞理钓蓑。
瑶台顶 其八 禹城,元末明初,王翰,空城隐隐枕鸣条，大禹卑宫万国朝。九数契中非出洛，八年在外独乘橇。雨收残垒苔痕绿，烧过高台草色焦。君去明州经会稽，神祠走奠莫辞遥。
柏塔寺 其一,元末明初,王翰,嵓隈寺古极幽寻，石径人稀苔藓深。宝铎有声生晚籁，柏林无雨结秋阴。山猿抱子眠青竹，野鹿生麑下碧岑。君正妙年方树立，未甘习静便投簪。
柏塔寺 其二 正心堂,元末明初,王翰,昔人经制有规箴，名扁公堂作正心。方寸不欹天地位，气机才动鬼神临。无私自觉琴书乐，有止何劳簿领寻。分手属君崇此志，他年阶下有棠阴。
柏塔寺 其三 巫咸顶,元末明初,王翰,孤峰削出冠群山，古洞阴风振画栏。翠竹尚敲环佩冷，白云犹点鬓毛斑。两朝勋耀壁经在，千古斜阳草树闲。于此送君还有拟，商家相业尚能攀。
柏塔寺 其四 孤石岭,元末明初,王翰,鸟道萦纡入太虚，云根百丈峙山隅。锦苔春滑支机后，玉骨秋寒塞海余。苍怪合教狂米拜，秀灵端似美人居。南归送过石城下，好倩西风雁寄书。
柏塔寺 其五 杨公祠,元末明初,王翰,中条山下古祠荒，祠下疏槐叶半黄。五载醉乡心兀兀，一封谏疏语琅琅。朝廷独立寸心赤，岭徼思归两鬓霜。此去却当书上考，五云飞出紫泥香。
柏塔寺 其六 玉溪,元末明初,王翰,树阴回合四围山，一道飞泉转玉环。嫩竹扫花风外亚，新苔封字雨中斑。韦编三绝谁能赞，麟笔千年独可攀。更羡君才长史学，会看执政纪朝班。
柏塔寺 其七 中条山,元末明初,王翰,首尾相蟠千里来，中分关陜势崔嵬。凿开地脉黄流出，劈破云根翠壁开。古雪埋峰明剑戟，苍烟锁树失楼台。金陵自古多佳丽，诗到钟山不易裁。
柏塔寺 其八 李绰堰,元末明初,王翰,长堤西去势蜿蜒，经理相传大定贤。秋蚓行泥身确确，苍龙照水影翩翩。绿杨三月飞春雪，碧草千年起暮烟。君到汴河南去路，拟将诗句咏当年。
柏塔寺 其九 原上寺,元末明初,王翰,高原古刹四无邻，水石清幽洗毒尘。林下诵经翻贝叶，篱边扫雪折霜筠。风回峻岭猿声响，雨过沿溪虎迹新。护国招提有真印，参禅应现宰官身。
柏塔寺 其十 谯楼秋望,元末明初,王翰,楼下九衢千丈尘，楼头爽气豁烦襟。秋高姑射林烟薄，霜落长汾雁影沉。万物生成君相力，二仪清静圣贤心。掀髯大笑无人识，徙倚阑干独自吟。
读冯瀛王长乐叙,元末明初,王翰,五朝荣宠正堪羞，忍更为文耀士流。节义却交王妇立，安危徒羡聂生忧。兔园文鄙谁堪读，乡国台高谩久留。闭口安身窃师保，不知谁起告嘉猷。
送丁大尹之稷山,元末明初,王翰,百里歌谣化已深，改辕何以慰民心。情高未减蓝田记，道重宜横单父琴。姑射月高秋寂寂，素汾霜落晚沉沉。福星今夜西南望，一片闲云思不任。
宿介休,元末明初,王翰,吟断西风首重搔，一肩行李不胜劳。云移天影霁光淡，雨洗山容秋气高。末路艰危心易感，少年凌轹意偏豪。月明孤馆不成梦，起坐挑灯读楚骚。
上张思广助教,元末明初,王翰,岁月多因酒破除，自惭弹铗为歌鱼。万夫胆气双蓬鬓，四海声名一草庐。霍岳雨晴神惠溥，尧祠风煖圣心虚。年来顿有江湖梦，且莫频修光范书。
题李延龄罔极堂诗卷,元末明初,王翰,万里燕城烽火飞，天涯亲骨未曾归。白云遮眼荒山远，春雨惊心宿草稀。风急广庭无静木，月寒穗帐有明衣。吾亲亦被兵尘隔，安得相逢泪不挥。
题高以正正心斋诗卷,元末明初,王翰,镜里灵台本湛然，不知何处得云烟。河源既浊流难洁，竿表先倾影亦偏。若向静时无隔蔽，不容动处指媸妍。羡君有志窥贤圣，霁月光风共此天。
送李可宗归汴,元末明初,王翰,中原烽火二十年，避地今成雪满颠。无柰忆乡愁似海，不禁哭子泪如泉。入门惆怅看松菊，隔水依稀认墓田。此夜中条山馆里，归心应不负啼鹃。
偶书二首 其一,元末明初,王翰,大笑高吟泄不平，区区宠辱若为惊。舌头极快深藏剑，意绪难防类守城。五反自当惩小忿，三休足可了余生。篷窗终日忘形坐，一席从教野老争。
偶书二首 其二,元末明初,王翰,庸庸袜线愧才疏，多口曾招祸有余。去就已如巢幕燕，功名浑类上竿鱼。昨非今是无多远，覆雨翻云一任渠。万事从今都拨置，荷锄归去理残书。
喜雨二首 其一,元末明初,王翰,六合尘埃眼孔黄，百年愁思鬓毛苍。轻雷欲送千山雨，灏气先供一枕凉。须觉风光成乐土，忽疑身世上羲皇。须臾云破遥山出，的的林稍挂夕阳。
喜雨二首 其二,元末明初,王翰,鸣鸠拖雨过中条，清意令人酒半消。香霭画帘凝不动，烟沉绿树聚还飘。大田多稼望中变，八月沧江枕上潮。耕凿虽勤皆帝力，升平今见到渔樵。
送陈主簿归四明,元末明初,王翰,猎猎南风暂舣舟，一杯聊为浣离愁。洛阳醉里花经眼，隋岸行时柳拂头。一卷离骚吟泽国，半肩袯襫舞沧洲。几时结屋鄮山下，钓月耕云共白鸥。
送杨秉文赴京,元末明初,王翰,中条山下柳丝飞，送客花村问酒旗。风递晴岚沉极浦，雨添新水涨前溪。问程见说孤烟外，散饮那逢落照时。渭北江东更愁绝，暮云春树总相思。
和陈克斋清明登瑶台有感 其一,元末明初,王翰,曾将簿领上仙台，今日清明偶独来。接步翠藤摇露下，题名青壁拂云开。自收柏子归香鼎，旋拾松花入酒醅。如此山川良不恶，无端乡思更难裁。
和陈克斋清明登瑶台有感 其二,元末明初,王翰,物外仙山十二台，松间骑马记曾来。思乡怀古肠堪断，感物伤时眼倦开。窈窕一声青玉案，葡萄千斛紫霞醅。无边花柳皆愁思，何事东君费剪裁。
和陈克斋清明登瑶台有感 其三,元末明初,王翰,露洗空山白玉台，当年金母御风来。涧边瑶草香难歇，洞里碧桃花自开。雨后苔痕侵旧字，座间山影蘸新醅。去家游子愁千种，白纻轻衫谁与裁。
和悼亡二首 其一,元末明初,王翰,梦觉西窗泪暗流，不堪春尽独登楼。蛛丝度过萦罗幌，燕子飞来上玉钩。心事不随蕉叶展，泪痕更比烛花稠。从今不傍阑干角，曾倚琼肩对月讴。
和悼亡二首 其二,元末明初,王翰,九泉玉骨已埋冰，哭尽东风竟失声。万古香䰟心不死，一春娇眼泪难晴。珠沉沧海终无梦，剑合延津自有情。几欲写真何处拟，梨花和月上银屏。
孤山道中二首 其一,元末明初,王翰,一径通村入翠微，岩花清晓正霏霏。崖鸦失侣频相唤，野雉将雏近不飞。晨汲辘轳鸣北室，夜眠袯襫挂柴扉。月高犬吠空林静，多是山人采药归。
孤山道中二首 其二,元末明初,王翰,四望田畴如掌平，孤峰拔起近苍冥。半山杰阁依空住，一炷清香下界馨。石洞往看龙气黑，云龛夜见佛灯青。悔来不着登山屐，自扫天花礼上层。
福善寺宣和画壁,元末明初,王翰,宣和崇画古来稀，名笔谁知向此挥。贝叶写成清梵语，空花飞满古天衣。咒师持钵䧏龙下，禅子谈经跨虎归。他日重来持粉墨，近窗临榻得依稀。
福善寺开元石幢,元末明初,王翰,孤山山下开元寺，石刻觚棱尚宛然。琬琰字形存晋法，依稀文律记唐贤。树经劫火枝全死，塔裂惊霆瓦半悬。阶下村翁还好事，摩挲为问几何年。
班管清响异常予甚爱之昨失于道以其相从最久为吾乐多矣不能忘情作诗纪之,元末明初,王翰,秀出千林特异材，失来一月不登台。扬州祠下催琼蕊，赤壁矶头送酒杯。对月几伤闲袖手，临风可忍谩支颏。繁弦急管徒尘耳，卧听空山万窍哀。
喜雨和朱宣韵,元末明初,王翰,时逼新秋旱愈加，穰穰无复满田车。云头迸电金绳出，雨脚垂天玉柱斜。蜗上空墙留篆字，蚓穿平地破苔花。使君亭上诗成后，为播芳名及远遐。
先约九日共城中诸贤友登瑶台至日风雨大作予处荒村无菊酒自娱闭门兀坐终日晚命童儿取笔书近体诗明日寄与约者,元末明初,王翰,物外仙台许共游，幅巾藜杖映清秋。黄华空叹岁年暮，白发不禁风雨愁。有帖催租败诗兴，无钱对酒恐囊羞。明年再会俱强健，一蹑凌云到上头。
中秋对月望瑶台感旧兼简城中诸朋友二首 其一,元末明初,王翰,碧落无云河汉流，野亭孤坐思悠悠。广寒殿启银蟾跃，古桂香飘玉斧收。诗客久回千里驾，仙台高接五城楼。遥知樽酒陪清赏，箫罢临风恣唱酬。
中秋对月望瑶台感旧兼简城中诸朋友二首 其二,元末明初,王翰,孤负中秋又一年，草窗闲坐不成眠。莫辞醁酒十分满，能对清辉几度圆。三匝短歌悲晚景，一声长笛破秋烟。人生忧乐无穷达，莫把清狂说玉川。
送解克铭周仲玉吴所宗赴京,元末明初,王翰,万叠青山万叠愁，茅津饮饯暂维舟。避名不必言鸡凤，混迹何妨唤马牛。雨霁烟岚分岛屿，水生凫雁下汀洲。殊乡风物须珍重，堂上慈亲已白头。
苦雨用洪武韵成,元末明初,王翰,白日韬光不肯晴，拥衾熟睡失昏明。云来窗户蛟龙入，水积堂阶蛙蚓行。欲买扁舟系篱落，只愁平地化沧溟。谁言炼石神功大，不与秋旻补漏倾。
解氏从子继嗣诗卷,元末明初,王翰,百派泉分共此源，一支才绝痛终天。楷模少似卢家正，风义多称邓氏贤。识字更过阿买俊，能诗未及仲容年。芝兰玉树阶庭物，讵肯低眉愧谢玄。
寄李延龄,元末明初,王翰,回首匆匆岁又残，新裁诗句问平安。竹窗夜读薰炉煖，芸阁冬眠布被寒。客久莫辞杯潋滟，官贫休厌菜阑干。冯君若问予生意，赢得丰年菽水欢。
平陆县丞何德举吾文字友也官满报政京师近书来升嵩县知县余作近体诗答之,元末明初,王翰,尘虑今朝一笑开，嵩阳贤令寄书来。但惊风雨生华翰，顿觉阳春被草莱。携酒入云寻好石，谈诗和月坐苍苔。如今情致都无此，欲报琼瑶愧不才。
言怀柬解州典教黎先生,元末明初,王翰,袖拂烟霞卧石矶，平田漠漠树依依。碧天云静鹤心远，白露江寒雁影稀。微命未沾生不偶，老怀虽壮事多违。中条尽有诛茅处，一任王孙归不归。
虞城怀古,元末明初,王翰,虞坂山深树石苍，偶来吊古独彷徨。草生夜雨闲田绿，蓬断秋风假道荒。霸业千年惭诡谲，忠臣一谏系存亡。行人莫向空城宿，拍枕河声东去长。
灯夕在平陆感旧三首 其一,元末明初,王翰,曾向斜街寄醉眠，燕城回首几经年。风柔广陌灯初挂，云散仙台月正悬。吟笔欲挥诗唾玉，舞裙才动步生莲。而今寂寞扬雄宅，独对长檠雪满毡。
灯夕在平陆感旧三首 其二,元末明初,王翰,海子桥头踏月明，金鱼馆里听箫声。九重灯火连三夜，万井笙歌彻五更。绮陌人归珠翠落，綵云仙下佩环轻。转头已作升平梦，谁信桑田碧海生。
灯夕在平陆感旧三首 其三,元末明初,王翰,佳节相逢处处同，老来无复旧情悰。山城岁歉灯还恶，官舍愁深酒不醲。末路行藏诗句里，故乡风物梦䰟中。夜深孤坐无人语，闲拨炉灰到暮钟。
游西城冯叟花园二首 其一,元末明初,王翰,小圃寻幽揽辔过，地偏花木得春多。燕回芳草轻轻舞，莺入垂杨缓缓歌。薝卜引条舒翠幄，牡丹开萼捲香罗。浮生好向花前醉，岁月无情柰老何。
游西城冯叟花园二首 其二,元末明初,王翰,张谷东头访隐君，柳花吹雪白纷纷。药苗经雨和烟种，泉脉穿云带月分。僧谒晨斋烧玉笋，客来晚饭煮香芹。清欢未尽催归去，啼鸟一声春日曛。
喜雨再用前韵似丁大尹,元末明初,王翰,龙公倾雨洒愆阳，挽落银河万丈长。华委乱红沾晓砌，苔生新绿遍阴墙。烟空洲渚蒹葭静，水满陂田䆉稏香。赖有琴堂贤守令，聊将诗句写荒凉。
观舞天魔,元末明初,王翰,忆昔开元天上乐，遗音传向世间来。鹍弦夜拨风生殿，羯鼓春敲花满台。荔子浆寒醒未解，海棠日煖梦初回。谁知百战功成后，一曲霓裳种祸胎。
九日无菊,元末明初,王翰,常年九日争攀菊，今岁秋香似要催。诗客每怜佳节近，花神还待蚤霜开。江头子美空摇橹，篱下渊明懒举杯。萧索故园惟落木，纷纷蜂蝶谩飞来。
洪武甲子中秋夜祀风雷山川前此积雨是夜晴霁喜而赋诗以志云,元末明初,王翰,连日霪霖此夜乾，满天星月照虚坛。灵风微动飘钟磬，清露斜飞湿佩冠。祈报有常群物阜，幽明无间寸心丹。山林野客知何幸，亦入鸳行列后班。
宫之奇庙,元末明初,王翰,空山遗庙远难寻，斜入荒林一径阴。碧瓦落风苍鼠走，画梁窥月训狐吟。颠軨兵入亡唇齿，函谷臣归去腹心。若此贪昏何可谏，知机难似五羊深。
古胔冢,元末明初,王翰,西山堡下埋殇处，䰟魄啾啾哭可怜。月黑平郊冤燐走，雨昏深草鬼狐眠。荒坟久掩衣冠化，枯骨犹伤箭镞穿。安得销兵长不用，直令黔首尽天年。
平陆城楼晚望,元末明初,王翰,连日南风扫宿霾，高楼独上遣羁怀。山围晋国千峰合，河壮秦关万里来。雁带断云归极浦，鸦鸣残日下高厓。茅津涧口人争渡，一片轻帆向晚开。
病中遣怀柬王居贤监税,元末明初,王翰,客中伏枕值清和，强起推窗看雨过。万片晴云归太华，千岩流水灌长河。菜挑翠缕初登俎，杏缀黄金重压柯。为问维扬老诗伯，杖藜携酒乐如何。
再用夏日即事韵答丁志善,元末明初,王翰,端坐槐阴日欲斜，昼长多睡更思茶。山头雨过堆青翠，天际风轻散暮霞。割尽黄云人刈麦，削开苍玉客分瓜。赓酬共拟陶情思，谁得佳章笔有华。
雪夜遣怀二首 其一,元末明初,王翰,雪后山房寒意饶，卧闻风怒响林梢。乌啼坏堞悲无食，鹤立高松喜有巢。浊酒沽来聊慰藉，拙诗吟罢更推敲。剡溪有兴谁堪访，闲探梅华过远郊。
雪夜遣怀二首 其二,元末明初,王翰,山寒挟雪晚棱棱，半树梅华瘦不胜。几缕茶烟晨灶煖，一炉松火夜窗明。年光冉冉壮心尽，世事纷纷客梦惊。拟买绿蓑归去好，五湖烟水一鱼罾。
归兴,元末明初,王翰,何不归来老尚饕，孰令奔走混儿曹。价兼始识吴钩利，和寡方知郢曲高。往事无成空堕甑，世情多险每藏刀。故山旧隐林泉右，莫作栖乌傍月号。
竹林寺,元末明初,王翰,来访山中古道场，憩眠聊借赞公房。三生定水龙花供，一味枯禅柏子香。风逗竹声晴作雨，山含灏气晚生凉。高僧茶罢跏趺坐，愧我栖迟两鬓霜。
题周尚谦金陵送别卷,元末明初,王翰,白下相逢醉玉缸，岂期凶问促归装。雨昏江浦暮帆杳，云接淮山春树长。忍看哀音藏箧笥，难忘慈线在衣裳。到家正是薰风候，应对萱华泪万行。
读元人诗选选中虞诗居多,元末明初,王翰,适来文物百余年，总萃才华共一编。瀚海风高鲲独运，朝阳日暖凤孤骞。九州宝鼎千钧重，一串骊珠百颗圆。珍重囊箱莫遗放，他年须待注家传。
雪兴,元末明初,王翰,空中万鹤舞翩翩，林下幽人喜欲颠。香灺半消琴罢操，烛华未剪句成联。兴随藜杖孤山下，梦绕扁舟剡水边。更拟江皋新卜筑，短蓑披玉钓寒烟。
送江源南还,元末明初,王翰,万里从游竟独归，不堪泪尽瘴江陲。宗原去世英灵活，惠叔收亲骨相奇。丹荔黄蕉蛮客祭，素车白旐楚人悲。秖今南去谁相慰，欲作哀吟恐不支。
送洪洞刘允中入关,元末明初,王翰,自携书剑入西州，到处登临数日留。青盖远分关树晓，碧峰高耸岳莲秋。柏梁台下寻诗去，皇子陂前载酒游。回首西风动乡念，壮怀应不赋登楼。
和邓舍韵二首 其一,元末明初,王翰,从来瑾玉不藏瑕，芹泮叨餐几岁华。佳句已承来甲第，好书还拟与东家。素丝种种浑如雪，银海昏昏眩有花。百事无成空潦倒，蓬门载酒敢停车。
和邓舍韵二首 其二,元末明初,王翰,皎知白璧瑩无瑕，肝肺峥嵘吐皓华。新政喜闻廉叔度，义风孰效鲁朱家。挥毫早已吟风叶，听履应须扫落花。自愧清贫无一物，近来诗藁欲盈车。
折股后呈诸友人,元末明初,王翰,忧患因身苦不知，折来未是学良医。垂堂自忽千金戒，大厦元非一木支。凿齿自甘才半足，曾参深为不全悲。访君莫怪来常晚，遐轨从今不可追。
金陵送别图,元末明初,王翰,几年与子赋同袍，白下分携首重搔。行李挈来金薤重，离筵饮处玉瓶高。风飘凫雁晴还远，浪挟鱼龙晚更豪。会向萍乡问嘉政，相思莫遣梦劳劳。
与邹知县相公,元末明初,王翰,九重属意为民深，守令清衔岂易任。宾客屯云希解带，簿书流水静弹琴。征求殊欠催科计，考绩方知抚字心。会待治成三载后，满城花柳蔼春阴。
上军官,元末明初,王翰,上将临戎拥碧油，营屯万灶驻貔貅。身轻百战勇无敌，威重三边功最优。刁斗月明严警夜，兜鍪霜冷正防秋。归来拟挂封侯印，图画凌烟阁上头。
简孙县丞,元末明初,王翰,一见冰衔识至公，好输赞佐著民庸。千家开户夜无盗，疋马行田秋有农。诗句偶成闲写竹，簿书才简便哦松。他年胄史书良吏，拟上嘉名继召龚。
与张文秀教谕,元末明初,王翰,广文标致不可及，皎皎浑如出水莲。才器直为金马客，文章真是玉堂仙。年年士子登甲第，日日衣冠肃讲筵。官俸虽清能爱客，客来未便坐无毡。
白燕,元末明初,王翰,王谢堂前寄此生，迩年毛骨变轻明。乌衣道远归来老，红线楼高飞出惊。华月照梁空有影，柳风吹雪只闻声。谁家宝匣新开处，应对青鸾恨不胜。
黑蝴蝶,元末明初,王翰,一自南华梦里惊，守玄心悟更通灵。铁丝细剪双眉曲，墨纸新裁两翅轻。燕子帘前浑髣髴，梨花枝上最分明。天然不用施朱粉，容易滕王为写生。
红梨花,元末明初,王翰,西郭墙头带雨枝，春风特与换芳姿。香同白雪莺难认，影落红云蝶欲痴。醽醁醺酣春未醒，胭脂匀浅晓偏宜。世间纵有徐熙笔，画出奇葩更可疑。
白桃花,元末明初,王翰,武陵仙子厌红裳，欲与梨花斗靓芳。崔护再来难映面，刘郎归去不成妆。青条辨李无繁蕊，缥蒂疑梅欠异香。陌上看时偏被恼，难吟难认更难忘。
葡萄酒,元末明初,王翰,揉碎含霜黑水晶，春波滟滟煖霞生。甘浆细挹红泉溜，浅沫轻浮绛雪明。金剪玉钩新制法，紫驼银瓮旧豪名。客愁万斛可消遣，一斗凉州换未平。
言怀简丁志善三首 其一,元末明初,王翰,挥涕临岐作别难，岂期今日偶生还。早知刺舌惩多口，何事低眉致厚颜。诗寄碧云生晚戍，书来黄叶满秋山。一杯浊酒清灯夜，犹恐相逢是梦间。
言怀简丁志善三首 其二,元末明初,王翰,白首如新固不虚，操戈机变更愁余。早年定约成婚嫁，岁晚相期共卜居。本为叔牙知管仲，岂期张耳害陈余。自今取友须加慎，至圣犹言失宰予。
言怀简丁志善三首 其三,元末明初,王翰,百年能得几回过，耳热宁辞顿蹋歌。渌酒暂烘颧颊赤，玄霜难染鬓毛皤。闲中倒指同年少，老限惊心去日多。千里不辞鸡黍约，好将伐木苦吟哦。
再游竹林寺,元末明初,王翰,碑石千年记李唐，高僧神异更张皇。山间木润龙腾气，林际灯明佛放光。金舌有人传正印，石头无客问空王。我来暂借禅床坐，闲漱清泉净水香。
上刘道益知县,元末明初,王翰,半世儒冠不负予，清时甘分作樵渔。买牛已卖腰间剑，换米从招架上书。美政共推贤守令，侨居浑胜旧乡闾。相从六七青衿子，时咏春风学舞雩。
简畅真空上人,元末明初,王翰,万顷澄波片月沉，观时似有却难寻。菩提作树元非相，玉镜生尘岂是心。三世愿香飘静界，诸天法雨洒檀林。何时尽弃人间事，为问无生对碧岑。
侯村寺遣怀二首 其一,元末明初,王翰,径寸明珠忍暗投，浮云富贵不须求。东山有识方高枕，渭水无心下直钩。随柳偶从前浦去，看花闲到上方游。何时婚嫁尘缘毕，烂醉秋风上钓舟。
侯村寺遣怀二首 其二,元末明初,王翰,我为劳形损性灵，时来野寺伴山僧。拂开素壁留新句，剔落苍苔读旧铭。花雨远从天外至，磬声多向月中听。幽窗一夜浑无寐，洗尽尘根两耳清。
游静林寺,元末明初,王翰,寻幽偶到南山寺，绝境人间那得双。贝叶翻经神鹿听，昙华贮水毒龙降。法雷振座响磬铎，灵风入殿摇幡幢。题诗每向上方宿，雪峰倒影沉西窗。
得南信四首 其一,元末明初,王翰,死别吞声事已难，何如生别彻心酸。青丝尚系残箴线，绛缕犹存旧带鞶。瘴海不收泉下骨，荒山谁葬木皮棺。只缘老病身犹在，哭得无声泪始乾。
得南信四首 其二,元末明初,王翰,闻道乌蒙万里州，天南地北两悠悠。饥来口吃谁家饭，死去尸填何处沟。衣弊不堪逢岁暮，囊空兼恐值年忧。白头未白余多少，消得秋风一夜愁。
得南信四首 其三,元末明初,王翰,传来消息未全真，生死应知子母分。蚤解胡笳悲蔡琰，不嫌荆布嫁陈云。长号夜雨垂青血，薄祭秋风乱白纷。南望云南在何处，雁行凄断不堪闻。
得南信四首 其四,元末明初,王翰,负汝逃生出四围，饥寒奔走入山隈。父从旧友干衣去，母向邻家借米回。早是幼时长处困，谁知嫁后又逢灾。佳人命薄诚如此，毁璧长歌心更哀。
谒三皇庙,元末明初,王翰,混沌凿来天地分，蚩蚩鹿豕尚同群。龟图已阐先天画，鸟迹初呈上古文。肇创礼仪犹罔象，未开风气自氤氲。谁还太古熙熙俗，卉服洼樽读典坟。
春日郊行,元末明初,王翰,林外鸠鸣客梦残，起来随意岸青纶。春深池面生新水，晚霁云头露远山。野寺秾花飞蛱蝶，高岑乔木啭绵蛮。杖挑二百青钱在，拟买村醪一醉还。
侯村夏日即事,元末明初,王翰,睡足西窗日尚留，起来推枕强梳头。一川麦浪荒村远，满院松阴野寺幽。徒见衣冠惊俗辈，空教文字迈时流。朱门欲谒谁青眼，拟向溪边买钓舟。
傅岩晓霁,元末明初,王翰,云过西山宿雨收，霏霏空翠泼双眸。清流抱涧鸣沙碛，白鹭依林下蓼洲。野庙丹青从古写，空山版筑至今留。年年民庶思霖雨，犹向高岩祠下求。
茅津晚渡,元末明初,王翰,峡束春涛万丈深，唤船人立石岩阴。棹声欸乃连山应，旗影悠扬隔水深。宿雨乍收山积翠，夕阳倒射浪浮金。南来北去人空老，浩浩东流无古今。
金鸡晓月,元末明初,王翰,一山雄峙太阳津，绝顶翘翘迥出群。碧树九秋含月色，黄流千古抱云根。雨平故垒金函出，水打荒坟石椁倾。幸际太平无警急，高原时见老农耕。
吴庙秋风,元末明初,王翰,勾吴树业向荆南，至德曾闻固让三。永立武王元有道，受封虞仲更何惭。碑残野火文全灭，树响山风战欲酣。禽鸟亦知亡国恨，向人啼断入烟岚。
闲田春色,元末明初,王翰,敛衽重寻瓜瓞诗，二君被化圣明时。人心似日云烟蔽，圣德如天草木知。风煖平原花发早，雨昏高树鸟归迟。如今犹有风流在，阡陌纵横不忍犁。
沙间桃林,元末明初,王翰,十里芳桃蒸晚霞，一川红雨点溪沙。莎汀浪煖渔舟出，茅屋风轻酒旆斜。陌上筦弦多醉客，林间鸡犬有仙家。此中疑是秦人种，策杖寻源逐落花。
虞城暮雨,元末明初,王翰,冻雨森森万竹齐，独驱羸马踏青泥。颠軨涧险垣墉护，毕轸城荒蔓草迷。井伯不忠宜作虏，百奚先去更知机。徘徊欲问鄍门处，满目西风禾黍低。
条山积雪,元末明初,王翰,三日高眠闭小斋，西山一望失楼台。傍岩松竹璚林列，当户峰峦画帐开。青旆晓誇新酒出，玉蓑寒驾小舟来。披衣闲拓岩窗看，原上鸣弓猎骑排。
箕山落照,元末明初,王翰,行尽箕山第几重，乱峰高下夕阳红。泥涂轩冕夔龙上，土木形骸鹿豕中。洗耳溪头余晚濑，弃瓢岩畔有寒松。自从避让归何处，一入霞烟更不逢。
底柱鸣澜,元末明初,王翰,一柱亭亭似削成，峡深云冷古苔青。洄波浮沫双轮转，巨浪漂山万鼓鸣。鬼凿尚留神禹迹，龙图高拱帝虞灵。知今圣代当呈瑞，直待何年始见清。
谢李荣惠枣实,元末明初,王翰,君园紫玉三百斛，分散贫家胜赤珠。晨食甘香宜豆粥，晚炊柔脆杂雕胡。作糕尤可供儿索，和药须知益老痡。准拟买田酬夙愿，耕余亲手种千株。
食苜蓿,元末明初,王翰,东皋雨过土膏润，采撷登厨露未晞。生处碧条侪苋藋，糁时白粲埒珠玑。阑干敢效诗人讽，顑颔多惭战马肥。还胜红蓝遍中国，冶容争不济年饥。
中留道中,元末明初,王翰,秋风烂漫熟禾黍，夹路垂垂枣尽红。长镰在腰来妇女，小篮负背走儿童。野菊开花清露湿，楼桑坠叶白烟笼。夕阳山下少人去，杖藜随意数飞鸿。
寄董仲伦四首 其一,元末明初,王翰,天地清空一点尘，此身聚散梦难真。闭门咸谷花争发，策杖王官草自春。荣辱尽抛身世了，行藏都入笑谈新。堂堂正道行将去，更莫回头别问津。
寄董仲伦四首 其二,元末明初,王翰,不见能诗董召南，梦中时复接清谭。韬潜每爱龟藏六，贪得常嗔狙怒三。临晋河深鲂鲤出，首阳山近蕨薇甘。高堂戏綵娱亲暇，万卷图书灯一龛。
寄董仲伦四首 其三,元末明初,王翰,同学连床听两眠，此情回首几经年。愁心多碎虫声里，归梦常悬雁影边。儿女渐多生计薄，文章虽拙道根全。兴来抱膝吟梁甫，惫卧西窗日满川。
寄董仲伦四首 其四,元末明初,王翰,自信肝肠是铁石，愁来寸寸即成灰。西飞白日谁能系，东注黄流可得回。造物戏人真窟垒，才名忌我太崔嵬。林泉处处埋名了，野鸟岩花劝一杯。
追和张外史游仙诗五首 其一,元末明初,余善,鸾书趣燕五城东，下视星辰在半空。行过瑶台重回首，玉清更在有无中。
追和张外史游仙诗五首 其二,元末明初,余善,城阙芙蓉晓未分，身骑金虎谒元君。青童不道天家近，笑指空中五色云。
追和张外史游仙诗五首 其三,元末明初,余善,溪头流水泛胡麻，曾折琼林第一花。欲识道人藏密处，一壶天地小于瓜。
追和张外史游仙诗五首 其四,元末明初,余善,不到麟洲五百年，归来风日尚依然。稚龙化作雪衣女，来问东华古玉篇。
追和张外史游仙诗五首 其五,元末明初,余善,春宴瑶池日景高，乌纱巾上插仙桃。长桑树烂金鸡死，一笑黄尘变海涛。
题顾玉山淡香亭,元末明初,余善,玉女乘鸾下绛霄，梨云漠漠带香飘。帘开淡月香初发，雪满柔条暖未销。花下洗妆时载酒，亭前度曲夜吹箫。主人爱客情怀好，折简频烦远见招。
登岱,元末明初,宋濂,岧峣泰岳拄苍穹，万壑千岩一径通。象纬平临青帝观，云光长绕碧霞宫。凌晨云漫天涯白，子夜晴摇海日红。玉露金茎应咫尺，举头霄汉思偏雄。
太华,元末明初,刘基,石屏御道鸟飞回，汉帝亲封玉检来。灏气满空清似水，芙蓉直上九天开。
春江独钓图,元末明初,倪瓒,春洲菰蒋绿，江水似空虚。望山以高咏，意钓不在鱼。
谢笔,元末明初,倪瓒,陶泓思渴待陈元，对楮先生意未宣。何似中书君并至，明窗脱帽一欣然。
赠墨生,元末明初,倪瓒,岩谷春风起，桐花落涧红。隔水轻烟发，收煤入灶中。豹囊秘元玉，鹅池生白虹。汤生法潘谷，千载事同风。
赠陶得和制墨,元末明初,倪瓒,麋胶万杵捣玄霜，螺制初成龙井庄。悟得廷圭张遇法，古松烟细色苍苍。桐花烟出潘衡后，依旧升龙柳枝瘦。请看陶法妙非常，一点浓云琼楮透。
赠沈生卖墨,元末明初,倪瓒,桐烟墨法后松烟，妙赏坡翁已久传。麋角胶清瑩玄玉，龙文刀利淬寒泉。山廨唯珍白鹅帖，云窗谁录古苔篇。爱尔治生吴市隐，收煤一室数灯然。
赠墨生吴善,元末明初,倪瓒,铜官山下白云亭，涧底长松长茯苓。传得潘生烧墨法，墨成持赠写丹经。
吴仲圭山水,元末明初,倪瓒,道人家住梅花村，窗下松醪满石樽。醉后挥毫写山色，岚霏云气淡无痕。
王叔明画,元末明初,倪瓒,笔精墨妙王右军，澄怀卧游宗少文。王侯笔力能扛鼎，五百年来有此君。
李伯时画,元末明初,倪瓒,飞仙游骑龙眠画，貌得形模也自奇。句曲真人亲鉴定，不须言下更题诗。
为吴溥泉画窠石平远并诗,元末明初,倪瓒,地僻林深无过客，松门元自不曾关。展将一幅溪藤滑，写得溪阴数点山。
荆溪秋色图为卜震亨题,元末明初,倪瓒,罨画溪头秋水明，上人逸笔思纵横。云山多少元晖句，不道毫端画得成。
王都事家听周子奇吹笙,元末明初,倪瓒,隔水吹笙引凤鸣，十三声外柳风清。风流自有王子晋，留取清樽吸月明。
次韵曹都水,元末明初,倪瓒,水品茶经手自笺，夜烧绿竹煮山泉。莫留樵客看棋局，持斧归来几岁年。
题扇,元末明初,倪瓒,听雨楼中也自凉，偶停笔砚静焚香。君来为煮嵇山茗，自洗冰瓯仔细尝。
次韵曹都水,元末明初,倪瓒,萧闲馆里挑灯宿，山罽重敷六尺床。隐几翛翛听夜雨，竹林烟羃煮茶香。
次韵题高斋,元末明初,无愠,高斋寂寂俯清池，瓦鼎香浮十二时。天晓定回松下石，藓痕青上布伽黎。
龙门茶屋图,元末明初,倪瓒,龙门秋月影，茶屋白云泉。不与世人赏，瑶草自年年。上有天池水，松风舞沦涟。何当蹑飞凫，去采池中莲。
村居,元末明初,倪瓒,疏疏梅雨橘花香，寂寂桐阴研席凉。怪底林间金弹子，枇杷都熟不知尝。
客舍咏牵牛花,元末明初,倪瓒,小盘承露净铅华，玉露依稀染碧霞。弱质幽姿娱我老，傍人篱落蔓秋花。
赠伯清,元末明初,倪瓒,市上休疑张伯清，药无二价制颓龄。何当扫雪居幽谷，与我松根采茯苓。
题曹云西画,元末明初,倪瓒,吴松江水碧于蓝，怪石乔柯在渚南。鼓柁长吟采蘋去，新晴风日更清酣。
辇下曲,元末明初,张昱,斗䳺初罢草初黄，锦袋牙牌日日将。闹市闲坊寻搭对，红尘走煞少年狂。
怀净土诗 其一,元末明初,梵琦,几回梦到法王家，来去分明路不差。出水珠幢如日月，排空宝盖似云霞。鸳鸯对浴金池水，鹦鹉双衔玉树花。睡美不知谁唤醒，一垆香散夕阳斜。
怀净土诗 其二,元末明初,梵琦,净土真为不死乡，云霞影里望残阳。珠楼玉殿空为体，翠树金花密作行。款款好风摇菡萏，依依流水带鸳鸯。分明记得无生曲，便请知音和一场。
怀净土诗 其三,元末明初,梵琦,山云霭霭水泠泠，共说西方一卷经。石虎却来岩下啸，泥人先往树间听。风飘阳焰随波散，雨浥空花逐蒂零。极乐此时堪驻足，弥陀何处不流形。
怀净土诗 其四,元末明初,梵琦,故乡别早话归迟，何待君言我自知。客路竛竮无一好，人生惆怅不多时。苍颜历历悲明镜，白发毵毵愧黑丝。再读南屏安养赋，屋梁落月见丰姿。
怀净土诗 其五,元末明初,梵琦,人生百岁七旬稀，往事回观尽觉非。每哭同流何处去，闲抛净土不思归。香云玛瑙阶前结，灵鸟珊瑚树里飞。从证法身无病恼，况餐禅悦永忘饥。
怀净土诗 其六,元末明初,梵琦,一带云山一草堂，一瓶净水一垆香。心融有念归无念，日课朝阳到夕阳。红杏雨余春正好，白莲风细夏偏长。假饶劫火烧千界，不动吾家圣道场。
怀净土诗 其七,元末明初,梵琦,莲宫只在舍西头，易往无人著意修。三圣共成悲愿海，一身孤倚夕阳楼。秋阶易落梧桐叶，夜壑难藏舴艋舟。幸有玉池凫雁在，相呼相唤去来休。
怀净土诗 其八,元末明初,梵琦,吾身念佛又修禅，自喜方袍顶相圆。曾向多生修福果，始依九品结香缘。名书某甲深华里，梦在长庚落月边。浊恶凡夫清净佛，双珠黑白共丝穿。
怀净土百韵诗,元末明初,梵琦,欲生安养国，承事鼓音王。合掌须西向，低头礼彼方。观门诚易入，仪轨信难量。佛愿尤深广，人心要久长。婴儿思乳母，远客望家乡。郑重迎新月，殷勤送夕阳。分明蒙接引，造次莫遗忘。饮啄斋称首，熏修策最良。五辛全斩断，十恶永堤防。勿用求名利，毋劳论否臧。布裘遮幻质，藜糁塞空肠。摆拨多生债，枝梧九漏囊。精神才懒慢，喜怒便抢攘。水滴俄盈器，江流始滥觞。积来功行满，趁取色身强。室置千华座，垆焚百种香。新衣经献著，美馔待呈尝。莫点残油炬，宜煎俗像汤。形骸同土木，戒检若冰霜。想念离诸妄，跏趺在一床。刹那登净域，方寸发幽光。骨肉都融化，乾坤极杳茫。太虚函表里，佛刹据中央。莲吐葳蕤萼，波翻潋滟塘。鲜飙须动荡，彩仗恣摇扬。楼随四宝合，台备七珍妆。镜面铺阶砌，荷心结洞房。珊瑚裁作槛，玛瑙制为梁。田地琉璃展，园林锦绣张。内皆陈绮席，外尽绕银墙。覆有玲珑网，平无突兀冈。琼林连处处，琪树列行行。果大甜如蜜，音清妙似簧。乔柯元自对，茂叶正相当。一一吟鹦鹉，双双集凤凰。瑶池无昼夜，珠水自宫商。渠莹金沙底，风轻宝岸旁。高低敷菡萏，深浅戏鸳鸯。异彩吞群鸟，奇葩掩众芳。千枝分赤白，万朵间青黄。暂挹身根爽，微通鼻观凉。频伽前鼓舞，共命后飞翔。竟日莺调舌，冲霄鹤引吭。悟空宁有我，知苦悉无常。大士谈玄理，声闻会宝坊。经宣十二部，偈演百千章。直指菩提径，俱浮般若航。挽回寻剑客，唤醒失头狂。九品标粗妙，三乘互抑扬。炼深终绝矿，簸净岂存糠。示现真弥勒，咨参妙吉祥。圣贤云叆叇，天乐日铿锵。俊伟纯童子，伊优绝女郎。语言工问答，进退巧趋跄。火齐恒流焰，摩尼益耀芒。不须悬日月，何处限封疆。食是天肴膳，餐非世稻粱。挂肩如意服，擎钵自然浆。脱体殊清净，含晖更焜煌。袈裟笼瑞霭，璎珞衬仙裳。偏往微尘国，周游正觉场。慈颜容礼觐，供具任持将。侧听能仁教，还令所得亡。及归弹指顷，翻笑取涂忙。每受经行乐，谁云坐卧妨。普天除斗诤，匝地息灾殃。南北威灵被，东西德化彰。几番经劫烧，四海变耕桑。此界无亏损，斯人但寿昌。户丁休点注，年甲罢推详。满耳唯闻法，充饥不假粮。永怀恩入髓，且免毒侵疮。试说娑婆苦，争禁涕泪滂。内宗谁复解，邪见转堪伤。忍被贪嗔縳，甘投利欲坑。君臣森虎豹，父子剧豺狼。尽爱钱堆屋，仍思米溢仓。山中搜雉兔，野外牧牛羊。夺命他生报，衔冤累世偿。太平逢盗贼，离乱遇刀枪。好饮耽杯酒，迷情恋市娼。心猿抛罥索，意马放垂缰。逸志摧中路，英魂赴北邙。干戈消礼乐，揖让去陶唐。战伐愁边鄙，焚烟彻上苍。连村遭杀戮，暴骨满城隍。鬼哭天阴雨，人悲国夭殇。岁凶多饿死，棺贵少埋藏。瓦砾堆禅刹，荆榛出教庠。征徭兼赋税，禾黍减丰穰。念佛缘犹阻，寻经事亦荒。素襟龙奋迅，高步鹄腾骧。载顾同群雁，毋为独跳獐。圣胎吾已就，法侣尔相望。宝地同潇洒，金台共颉颃。翘勤山岌鹥，积德海汪洋。旷劫功弥著，纤毫过即禳。三心期远到，十念整遥装。必欲超魔界，从今奉觉皇。
和渊明九日闲居诗,元末明初,梵琦,闲居爱重九，使我念陶生。但取杯中物，不贪身后名。季秋霜始降，向晚月初明。草际乱虫语，林梢残叶声。疏篱采丛菊，小嚼扶衰龄。美酒既满樽，一吟还一倾。田园自可乐，圭衮何足荣。贵贱各有志，好恶吾无情。所以君子怀，悠哉岁功成。
和渊明仲秋有感,元末明初,梵琦,皇天分四时，白露表佳节。最爱潭水清，犹如镜容彻。蟾蜍出复没，络纬声欲绝。静卧深夜起，仰观众星列。流水可嗟吁，附势非俊杰。身即大患本，家无长生诀。且餐篱下菊，兼吸杯中月。
和渊明新蝉诗,元末明初,梵琦,新蝉何处来，鸣我高槐阴。流水欲入屋，好风自开襟。床头一束书，壁上三尺琴。琴以散哀乐，书以通古今。所幸车马稀，非邀里人钦。虚名如北斗，有酒不能斟。纵洗爰居耳，宁知钟鼓音。陶潜初解组，苏轼未投簪。莫改麋鹿性，常怀烟嶂深。
送哲禅人杖锡访师兼简仲默和尚,元末明初,梵琦,杖锡老师七十八，眼如点漆眉如雪。分明画出须菩提，坐听孤猿吟落月。深山古寺天正寒，叶深一尺堆床前。地炉烧火帘不卷，袈娑黑似垆中烟。客来只恐放烟出，争奈山林藏未密。喧喧道价满江湖，负笈挑囊固非一。千里东归频寄声，乃翁终似有乡情。目连鹙子神通妙，何必区区圆相成。
君子交行,元末明初,梵琦,君不见车轮碾地不碾尘，尘暗却遮车上人。又不见马口吸泉不吸月，月明岂解心中渴。所以君子交，毋为小人绝。
春日花下听弹琵琶效醉翁体,元末明初,梵琦,仆本南海人，暂为北京客。朝游金张园，暮宿许史宅。二月春风吹百花，朱朱粉粉相钩加。银鞍绣勒少年子，对花下马弹琵琶。大弦掩抑花始开，花重坠枝枝更斜。小弦变作花烂熳，雨点骤打烟浓遮。鹧鹄从何来，远在天之涯。钩畾格磔忽惊起，不知飞在谁人家。又闻黄鹂声睍睆，如断复续续复断。布指似嫌宫调缓，别写群雁鸣霜暖。蒹葭浦深风萧骚，一只两只飞渐高。天长地远望不见，使我回首心烦劳。我谓少年弹且止，钱塘去国三千里。每到春来花最多，鹧鸪能舞黄鹂歌。去年随雁同沙漠，听此琵琶殊不乐。少年笑我君太痴，人生行乐须其时。此中正自有佳处，但畏闲愁缠绕之。
北邙行,元末明初,梵琦,请君停一觞，听我歌北邙。北邙在何许，乃在洛之阳。洛阳城中千万家，无有一家免乱亡。天地开辟来，死者生之常。远如上古诸皇帝，卒弃四海归山冈。富贵浮云亦易灭，筋骸化土诚堪伤。汉陵发掘竟何事，后世更留珠玉装。而况将相坟，不为荆杞荒。野火烧林断碑碣，牧童见草呼牛羊。当其得志时，直欲凌云翔。天子不敢忤，群臣非雁行。娇儿聪明尚贵主，爱女秀丽专椒房。昨日铸印大如斗，今日临轩封作王。风雷起掌握，瓦砾含辉光。权势有时尽，乱衰无处禳。娇儿爱女替不得，点点血泪沾衣裳。白马素车出门去，未知魂魄游何乡。土枭飞来树袅袅，石兽对立烟苍苍。万岁千秋共一尽，高堂大宅空相望。
漠北怀古 其一,元末明初,梵琦,旷野多遗骨，前朝数用兵。烽连都护府，栅绕可敦城。健鹘云间落，妖狐塞下鸣。却因班定远，牵动故乡情。
漠北怀古 其二,元末明初,梵琦,北向无城郭，遥遥接大荒。旧来闻汉土，前去是河隍。野蒜根含水，沙葱叶负霜。何人鸣觱栗，使我泪沾裳。
漠北怀古 其三,元末明初,梵琦,每厌冰霜苦，长寻水草居。控弦随地猎，刳木近河渔。马酒茶相似，驼裘锦不如。胡儿双眼碧，惯读左行书。
漠北怀古 其四,元末明初,梵琦,无树可黄落，有台如白登。三冬掘野鼠，万骑上河冰。土厚不为井，民淳犹结绳。令人思太古，极目眇平陵。
上都 其一,元末明初,梵琦,避暑宜来此，逢冬可住不？地高天一握，河杂水长流。赤日不知夏，清霜常似秋。向来冰雪窟，今作帝王州。
上都 其二,元末明初,梵琦,王畿千里近，御苑四时春。苜蓿能肥马，葡萄不醉人。衮衣明日月，关塞绝风尘。古有官名谏，今无事可陈。
上都 其三,元末明初,梵琦,双阙上云霄，层城近斗杓。夜开金殿锁，晨赴紫宸朝。月屋闲浮蚁，霜空好射雕。有官兼宰相，谁复似嫖姚。
开平书事 其一,元末明初,梵琦,旧俗便弓马，新妆称绮罗。平原芳草歇，古戍暮云多。翠袖调鹦鹉，金鞭控骆驼。上楼看月色，无酒奈君何。
开平书事 其二,元末明初,梵琦,绝域秋风早，殊方使客还。河冲秦日塞，地接汉时关。万古悲青冢，兼程过黑山。从容陪国论，咫尺近天颜。
开平书事 其三,元末明初,梵琦,地势斜临北，河流稳向东。龙庭行万里，虎路达三嵏。胡女裁皮服，奚儿控角弓。长吟对落景，独坐感飞蓬。
开平书事 其四,元末明初,梵琦,北海何人到，西天此路通。寻经舍卫国，避暑醴泉宫。盛夏不挥扇，平时常起风。遥瞻仙仗簇，复有彩云笼。
开平书事 其五,元末明初,梵琦,夜雪沙陀部，春风敕勒川。生涯惟酿黍，乐事在弹弦。不用临城将，何须负郭田。双雕来海外，一箭落天边。
开平书事 其六,元末明初,梵琦,野外山横塞，天涯水绕羌。登高一俯仰，即事几炎凉。日晚雕声急，冰寒马足伤。我怀增感慨，谁与细平章。
万里,元末明初,梵琦,万里故乡隔，扁舟何日还。黄云蓟北路，白雪辽西山。马倦客投店，鸡鸣人出关。吾思石桥隐，绝顶尚容攀。
西津,元末明初,梵琦,月满潮来盛，天空野望低。树侵吴甸北，帆入楚江西。俊鹘秋方下，慈乌晓更啼。即看霜露及，风景色凄凄。
赠江南故人,元末明初,梵琦,今骑沙苑马，昔踏洞庭鱼。结缆荷边宿，移家竹里居。好风横笛晚，新月上帘初。每忆江南乐，功名有不如。
燕京绝句 其一,元末明初,梵琦,飞鸾不与凤为俦，养子黄金屋上头。山雀野鸡俱入馔，此禽巢稳独无忧。
燕京绝句 其二,元末明初,梵琦,漆园山下葬车尘，冷水潭边拜扫人。一种白杨千万叶，空令儿女泪沾巾。
燕京绝句 其三,元末明初,梵琦,昔者昭王未筑台，应无乐毅剧辛来。英名万古垂霄壤，不惜千金养俊才。
燕京绝句 其四,元末明初,梵琦,始入彤庭又卷班，何心拄笏看西山。鹭鸶遥对鸬鹚语，我与渔翁一样闲。
燕京绝句 其五,元末明初,梵琦,前日来看普庆花，今朝零落委泥沙。如何富贵为天子，不欲重生司马家。
燕京绝句 其六,元末明初,梵琦,小人藜苋便充肠，丞相何须一万羊。宾客余餐到僮仆，不知金紫是愁囊。
燕京绝句 其七,元末明初,梵琦,玉带金符楼上钟，有材长恨不遭逢。一年一度桃花浪，身是凡鱼未化龙。
燕京绝句 其八,元末明初,梵琦,闲居弥勒且同龛，酒价钱缗两不谙。笋蕨正肥何处好，春风春雨忆江南。
居庸关,元末明初,梵琦,天畔浮云云表峰，北游奇险见居庸。力排剑戟三千士，门掩山河百万重。渠答自今收战马，兜铃无复置边烽。上都避暑频来往，飞鸟犹能识衮龙。
琴峡,元末明初,梵琦,目送归鸿手五弦，嵇康合向此中仙。水如玉指弹秋月，星作金徽散晓天。尽洗伊凉方可听，不名《韶》、《濩》若为传。君王莫爱《霓裳》曲，艳舞娇歌失自然。
独石站西望,元末明初,梵琦,塞北逢春不见花，江南倦客苦思家。千寻石戴孤峰驿，一望云横万里沙。去路多嫌葱岭碍，归途半受雪山遮。张骞往往游西域，未许胡僧进佛牙。
群公子,元末明初,梵琦,少年意气向谁倾，闲把琵琶出凤城。染草未匀春色嫩，勒花不住晓寒轻。风飘十里香尘满，日照三条广路明。洒扫东堂游射处，分鹅亦足慰人情。
相家夜宴,元末明初,梵琦,璧月未出金风凉，群乌哑哑鸣苑墙。西山高居帝左右，北斗正挂天中央。绣衣执乐三千指，朱火笼纱十二行。坐待更阑宾客散，萧斋自炷辟邪香。
赠王使君,元末明初,梵琦,君持使节过绳桥，已遣蛮夷感圣朝。良将未夸班定远，大臣犹数盖宽饶。川香野马衔青草，雪暗天鹅避早雕。西出阳关九千里，归来莫惜鬓萧萧。
余尝梦至一山闻杜鹃且约雪窗南还,元末明初,梵琦,出郭寻春未见春，东华踏遍软红尘。不知蝴蝶化为我，何处杜鹃来唤人。笋蕨过时惟恐老，樱梅如豆正尝新。及今无事早归去，莫待秋风江上莼。
梁山泊,元末明初,梵琦,天畔青青芦叶齐，晚来戛戛水禽啼。一钩惨淡衔山月，五色弯环跨海霓。新摘莲花堪酿酒，旧闻荇菜可为齑。北人大抵无高韵，零落梭船傍柳堤。
金山,元末明初,梵琦,半江涌出金山寺，一簇楼台两岸船。月转中宵为白昼，水吞平地作青天。塔铃自触微风语，滩石长磨细浪圆。龙化老人来听法，手持珠献不论钱。
晓渡西湖,元末明初,梵琦,船上见月如可呼，爱之且复留斯须。青山倒影水连郭，白藕作花香满湖。仙林寺远钟已动，灵隐塔高灯欲无。西风吹人不得寐，坐听鱼蟹翻菰蒲。
示秀禅人,元末明初,无愠,南能北秀同一师，朝参暮请同一时。胡为分宗作南北，匹似骨肉成乖离？只缘见性有差别，究竟也知无二说。明镜非台火里沤，菩提有树空中橛。丈夫岂肯师于心，便从陆地甘平沉。直是循流了源委，三乘教外求知音。空室老矣无机智，吃饭有时忘却箸。因子凌晨觅赠言，掇笔不觉书长句。
病中赠医僧悦可庭,元末明初,无愠,我怀佛祖病，不独病厥躬。三界病有尽，我病无终穷。可庭解医病，聊与言病功。虚空病之体，病体离虚空。呻吟侬笑病，欢乐病笑侬。推病病不去，觅病病无踪。年来识病处，不将病挂胸。千病及万病，只与一病同。有身则有病，无身病何从。
参禅行赠荷藏主,元末明初,无愠,参禅乎，参禅乎，参禅须是大丈夫。当信参禅最省事，单单提个赵州无。行亦提，坐亦提，行住坐卧常提撕。蓦然打破黑漆桶，便与诸圣肩相齐。所以懒瓒不受黄麻诏，芙蓉不受紫衲衣。既是参禅了生死，谁肯逐物成自欺。近代参禅全不是，尽去相师学言语。纵然学得言语成，恰似雕笼养鹦鹉。鹦鹉随人巧调舌，白日千般万般说。问渠所说事若何，随问随言怎分别。劝后生，宜猛烈，著手心头便须瞥。三乘教典米中沙，百千诸佛眼中屑。参禅乎，参禅乎，丝毫系念非良图。堪叹神仙张果老，灼然不爱药葫芦。
来禅人求长句,元末明初,无愠,近来禅子好长句，才写短句便不喜。句有短长理则一，何故于中分彼此。长者不知长几何，短者不知短几许？若能直下究根源，长短皆由妄心起。阿呵呵，罗罗哩。须弥为笔虚空纸，写出赠行一句子。此去从君较短长，莫教打失自家底。
古剑歌为快藏主赋,元末明初,无愠,阴阳为炭天地垆，飞廉鼓鞁元气嘘。陶熔万物绝纤滓，神剑脱范成斯须。想得当初运工处，号泣神天走魑魅。七佛传持直至今，铓锷荧荧转铦利。文殊昔日用最亲，等闲持逼如来身。虎气腾光射牛斗，龙身跃水清埃尘。柄杷何年落君手，当阳一击生铜吼。坐断乾坤建太平，突鬓蓬头敢追后。
赠东林球侍者,元末明初,无愠,天球卞璧为世瑞，遇贵则贱贱则贵。形山之宝迥不同，赫然谁敢当头觑。我笑庐山十八贤，莲漏声中门眼睡。独有渊明解见机，瞥尔攒眉便归去。上人亲自山中来，老我不必频频举。铁牛耕破舌头皮，有口莫吸西江水。
寄宗圣西堂,元末明初,无愠,宿有扶宗志，辛勤四十年。句清堪供佛，业白可笺天。燕坐畦衣薄，经行雪顶圆。长庚光欲灭，内院一灯传。
闻蝉,元末明初,无愠,侵晓堆桅坐，蝉声出树林。分明宣祖意，何处有凡心。历历消清梦，悠悠助独吟。时人皆共听，谁谓少知音。
谢静中过访,元末明初,无愠,扫迹千岩里，柴门久不开。正逢新雨足，忽见故人来。烧笋供茶碗，烹薇荐粥杯。欲留君共住，分石坐堆堆。
题圭上人山舍,元末明初,无愠,红叶填松径，清溪绕竹林。西风双鬓老，落日半窗阴。坏衲偏宜厚，幽居不厌深。竺仙遗偈在，展卷且高吟。
阊门晚归和韵,元末明初,法智,郭外罢持钵，晚凉归路幽。鼓钟烟际寺，灯火水边楼。藜杖苔痕湿，荷衣月影浮。禅翁歌《白雪》，薄夕愧难酬。
和王孟端韵,元末明初,钱仲益,萧萧两鬓点吴霜，老去思归客梦长。只有九龙山上月，夜深来照读书堂。
送范宗晖赴云南从军,元末明初,钱仲益,投老怕送别，送别即伤神。况兹所别者，乃是平生亲。行行赴何许，远在天之垠。迢迢万里余，欲见将何因。近别犹不堪，远别情曷伸。翻嫌交密友，不若交疏人。我昔初还乡，憔悴贱且贫。子来客吾邑，漂泊埋风尘。一见如旧识，岁久情逾真。自谓同心交，不独雷与陈。我入训乡校，子来寓城闉。燕语恒及酉，讽咏或达晨。中间罗变故，别我游江滨。陶朱既远越，张禄遂入秦。间阔几四载，会晤复喜频。明年上京都，聘充戚里宾。我亦被荐书，谒选拜紫宸。缪居容台属，幸得联朝绅。与闻复聚首，相见不隔旬。念子有俊才，倜傥无俦伦。财轻大义重，实谓勇且仁。愿言永相从，诲语烦谆谆。夫何事难料，告别何踆踆。从军赴滇阳，西去逾峨岷。吾皇启昌运，万物皆维新。及兹艳阳月，莺花曜青春。惜子独远去，书剑行随身。骐骥岂绁羁，雕鹗非笼驯。丈夫志四方，岂必长相邻。嗟我已暮齿，双鬓垂秋银。受刃割老肠，容易生酸辛。予时在史馆，寅入出巳申。不暇持一觞，送子龙河漘。江之水滔滔，楚山青嶙峋。咄此可奈何，泪下沾衣巾。
翰林夜集分韵得月字,元末明初,钱仲益,雨余残暑谢，夜久官事歇。庭空起商飙，云霄吐华月。于时秋方半，古桂黄初发。玉堂集僚友，清燕足怡悦。送钩行觞频，分韵催诗切。玉轮悬中天，光辉转明洁。有如坐冰壶，爽气彻肌骨。时闻更漏响，渐见明河没。人生寡欢会，圆魄亦易缺。莫辞通夕玩，动是经年别。
牧牛图,元末明初,钱仲益,东皋二月春草生，江边放牛花雨晴。牧儿唱歌牛吃草，稳坐牛背随牛行。牛角攒攒耳湿湿，断陇荒陂随意入。烟蒲风柳不胜情，日暮归来荷蓑笠。我本山林牧牛叟，滥著朝衫今白首。拟买江南黑牡丹，乞取闲身老农亩。
青山白云图,元末明初,钱仲益,连山盘盘隔溪水，翠滴风光净如洗。松梢日出初雨晴，满地白云收不起。溪穷路转石径斜，隔溪遥见山人家。柴门深闭人不见，暖风吹落朱藤花。良工邈得无穷景，坐玩令人发深省。何由筑室住山间，长卧云窗弄秋影。
水仙花,元末明初,倪瓒,晓梦盈盈湘水春，翠虬白凤照江滨。香䰟莫逐冷风散，拟学黄初赋洛神。
和答吴寅夫对雨见怀,元末明初,倪瓒,溽云变阴晦，零雨随风涛。的皪集莲池，飘飖洒兰皋。朱丝缓瑶瑟，绿钱生宝刀。抚事增慨慷，端居倦游遨。处世每惭柳，怀人徒咏陶。脆质爱灵药，闲情宣弱毫。
送惟寅,元末明初,倪瓒,春江烟霭绿，远树明清旭。归雁影斜斜，鸣声断复续。陈君挂帆去，似与雁相逐。水际白云度，山中甘雨足。安得从耦耕，柴门艺松菊。去去且入城，怀抱向谁倾。姚公有古道，虚夷多远情。俾尔遂高隐，狂歌乐幽贞。
听钱文则弹琴,元末明初,倪瓒,牛鸣野窌中，鸡登山木上。黄钟杂姑洗，舂容以清亮。别鹄暮鸣飞，流水春演漾。爱尔弦手忘，令我形神畅。忆昔擅能事，宋袁余所向。钱君生独后，超轶绝尘鞅。操琴晚闻道，月斧挥天匠。杳如清庙瑟，朱弦听叹唱。古道久寂寥，古音亦沦丧。促轸泪沾缨，歌诗重悲怅。
为张来仪赋匡山读书处,元末明初,倪瓒,庐山郁岧峣，上有香炉峰。影落碧天外，翠玉琢芙蓉。牵萝读书处，云灯无行踪。犹遗石岩苔，花开紫丰茸。愁心飞春雪，宝剑沈双龙。应化苏耽鹤，归栖千岁松。仙岩采芝叟，久别倘相逢。
题骊山图,元末明初,倪瓒,校猎上林苑，洗马昆明池。霜威肃笳鼓，云气画车旗。马班陈赋咏，卫霍绥蛮夷。王风既未远，文明方在兹。逶迤霄汉上，凤凰尚来仪。
黄本中书斋为写寄傲窗图,元末明初,倪瓒,庭树绿交荫，时鸟语清绵。春竹罗径笋，夏花敷沼莲。慨然三季后，契彼羲农前。古井汲修绠，空斋絙素弦。长歌归去来，悟悦陶公贤。终寻桃源崦，息景穷幽玄。
为徐有常画叶湖别墅,元末明初,倪瓒,叶湖水沦漪，松陵在其西。望见吴门山，波上翠眉低。白蘋晚风起，寒烟远树齐。水蕉笼笔格，露柳罩金堤。居贞宁汲汲，旅泊自栖栖。屏处观鱼鸟，风雨夜乌啼。
煮石山房,元末明初,倪瓒,汲涧煮白石，云栖南涧隈。敲石发新火，荆薪藉余灰。坐候升降理，静观寒燠媒。遂忘石鼎沸，乍疑山雨来。丹成同此术，鹤化讵能猜。我亦餐金液，清浅笑蓬莱。
九日过彦行用韵一首,元末明初,倪瓒,荡舟烟景晚，举杯当素秋。黄花忽在眼，白发仍满头。临流发悲叹，援琴歌楚调。罢席更淹留，明月波间照。何事鹿皮翁，逃名隐屠钓。
题赵若岩龙山精舍,元末明初,倪瓒,我生倦驰骛，无机如汉阴。重游古兰若，对山开我襟。风流李谪仙，赏静谐夙心。琅然哦新诗，如闻大雅音。回首石林晚，白云花雨深。
偶成,元末明初,倪瓒,积雨不肯休，萧条使人愁。哀吟四壁静，病卧百虫秋。开门望原野，江湖漭交流。谁能载美酒，为我散烦忧。
送章鍊师并寄郑有道,元末明初,倪瓒,良觌忽云阻，桐花今亦繁。落日满洲渚，扬舲念孤鶱。因怀息机叟，蕴真从灌园。晨扫石上云，伫子接清言。
冬日窗上水影,元末明初,倪瓒,日池浮湛澹，霞牖上萦回。敷腴三素云，照耀青莲台。高流辉自下，含漪敛复开。尸坐以默观，静极自春回。
云泉为王光大赋,元末明初,倪瓒,高斋面绝壁，林密径难寻。风落松上雪，零乱幽涧阴。皓洁映鹤氅，清圆和瑶琴。闲咏以自乐，聊用忘华簪。
杜真人听松轩,元末明初,倪瓒,计筹白石顶，闻有丹丘生。和玉饮晨露，褰林餐绛英。止鹤眠松警，萤火照书明。为善得仙道，翛然不近名。
泊舟,元末明初,倪瓒,泊舟嘉树下，开牖碧江浔。慨然念黄落，景憩惜清阴。多暇观鱼鸟，容与一登临。蜕迹尘喧久，欲寡天机深。
贞松白雪轩分韵,元末明初,倪瓒,境静尘虑清，雨余山光变。池馆閟虚闲，琴樽申缱绻。蔚哉春木荣，憩我飞翮倦。石间有题字，苔蚀已难辨。
寄韩介石,元末明初,倪瓒,江上雨云歇，夕阳歌吹濛。朱弦弹绿绮，令我忆韩众。鱼戏弱藻下，鸟飞明镜中。梦乘清浦月，直过霅溪东。
赠友生,元末明初,倪瓒,春林积雨晴，江渚烟波绿。谷鸟语绵蛮，涧泉声断续。萝径与来踪，空山开伐木。时援清琴坐，还同白云宿。
次张仲举韵,元末明初,倪瓒,秧畴莳已遍，午馌休中林。忽闻轺车至，揽衣欣慨深。遂寻修竹下，共憩西涧阴。汲泉以煮茗，遐哉遗世心。
与张贞居云林堂宴集分韵得春字,元末明初,倪瓒,青苔网庭除，旷然无俗尘。依微樵径接，曲密农圃邻。鸣禽忽变夏，疏花尚驻春。坐对盈樽酒，欣从心所亲。
题张氏丛竹轩,元末明初,倪瓒,高轩自虚旷，幽竹亦丛生。苔石寒依玉，风泉夜炙笙。治冠轻可著，酝酒绿因名。好折青鸾尾，仙坛扫月明。
秋日赠张茂实,元末明初,倪瓒,久客东海上，秋风吹练裙。放言爱庄叟，笑癖如陆云。采药清晨出，哦诗静夜闻。沧浪可濯足，吾与尔为群。
为文举画泖山图因题,元末明初,倪瓒,华亭西畔路，来访旧时踪。月浸半江水，莲开九朵峰。酒杯时可把，林叟或相从。兴尽泠然去，云涛起壑松。
次韵酬彝斋见诒,元末明初,倪瓒,荆溪丘壑远，暇日得跻攀。野客时相过，高人意自闲。开门看修竹，卜宅近青山。胜事今宁有，幽吟一解颜。
寄徐仲清,元末明初,倪瓒,岩谷采灵药，萧条栖道情。白云檐下宿，海鹤阶前鸣。燕俎登春菌，晨餐脯竹萌。时凭五泻水，好过兰陵城。
题渔樵友卷,元末明初,倪瓒,钓渚复燕山，逃名宇宙间。一篙春水净，半亩落花闲。鸥鸟时亲狎，松云共往还。厌闻尘世事，缅邈不相关。
题王元用秋水轩,元末明初,倪瓒,秋水如玉涵绿蒲，玉壶美酒清若无。佳人倚窗调锦瑟，文君劝酒坐当垆。昔年种柳绕汉南，树今摇落人何堪。惟有年年秋水至，翠烟石黛漾晴岚。开轩清映临秋水，斜日荷花淡相倚。凌波微步袜生尘，交甫凝情佩还委。
余不溪词,元末明初,倪瓒,余不溪水绿生蘋，放舟演漾当青春。舟随鹤影忽行远，洞口桃花飞接人。云松蔽亏烟萝席，俨在溪东之石壁。羽人垂衣坐鼓簧，馈我晨餐芝菌香。从兹更发洞庭渚，濯发咸池临故乡。
岁己酉八月十四日寓甫里之野人居刘君元晖邀余酌酒快雪斋中对月理咏因赋长句,元末明初,倪瓒,凉月纷纷疑积雪，凝晖散彩白于银。此时独酌开轩坐，便欲剡溪寻隐沦。尔营茅斋名快雪，我醉行吟踏秋月。河汉无声风露寒，心境泠然一高洁。
送潭州鲁总管,元末明初,倪瓒,翙翙文鹓飞渡淮，葳蕤五采下天阶。西畴昨夜雨初遍，田父讴歌有好怀。湘潭山色随轻毂，谈笑来为此州牧。隔岸桐林散绮霞，三月洞庭春水绿。
八月三日与刘道益连床夜话风雨凄然五日开霁道益赋诗见贻次韵一首,元末明初,倪瓒,扁舟小泊菰蒲雨，玄论却消身意尘。空寂室中无侍者，萧条云外不羁人。酒杯畏病不复举，灯火新凉差可亲。袅袅秋风振庭树，绿波芳草似初春。
春日送别余秀才,元末明初,倪瓒,翼翼高帆开远天，绿波芳草随烟绵。春林风雨集忧思，茅屋琴书移昼眠。文采由来庾信少，草圣近誇张旭颠。百年聚散如落叶，行客居人谁可怜。
用王叔明韵题画,元末明初,倪瓒,王郎笔力追前辈，海岳新图入卧游。独鹤眠松犹警露，孤猿挂树忽惊秋。陶潜泽畔五株柳，范蠡湖中一叶舟。同煮茯苓期岁暮，残生此外更何求。
夜作古木怪石因题,元末明初,倪瓒,夜游西园渚，初日光炯炯。徙倚岩石下，爱此林中影。
题秋亭晓色图,元末明初,倪瓒,园林夏雨歇，旭日照苍苔。谁见竹亭里，孤坐兴悠哉。
追和戎昱寄鍊师,元末明初,倪瓒,云雾轩窗倚半空，少霞铭处识新宫。遥看一片秋山色，鹤影徘徊明月中。
双井院前小立,元末明初,倪瓒,山色微茫好放船，秋渠野水夕阳边。西风更洒菰蒲雨，羡尔沙鸥自在眠。
次韵曹都水,元末明初,倪瓒,夜寒馆里挑灯宿，山罽重敷六尺床。隐几萧条听坞雨，竹林烟幕煮茶香。
次韵春雨,元末明初,倪瓒,黯黯春云映户轻，绿芜斜日忽开晴。依微野径泉侵尽，风落桐花远思生。
寄友,元末明初,倪瓒,二月江水清接天，杨柳隔江摇绿烟。一夜愁心似春雪，随风舞影落君前。
题画赠崔子文,元末明初,倪瓒,性癖居幽每起迟，一来溪口意凄迷。林亭晓色苍茫里，目送风帆过水西。
赠曹德昭,元末明初,倪瓒,谷口桐林落绛霞，仙帆初泊野人家。萧闲馆里青苔合，看到阶前芍药花。
清明后题,元末明初,倪瓒,野棠花落又清明，杨柳青青人耦耕。春物阑珊成底事，半江疏雨暮潮平。
看花仕女图,元末明初,倪瓒,画图常识春风面，云雾衣裳楚楚裁。为问人间春几许，石栏西畔牡丹开。
烟雨,元末明初,倪瓒,烟雨空濛远树齐，人家树底自成蹊。只因二月吴松尾，渚际维舟听竹鸡。
十月,元末明初,倪瓒,十月江南未陨霜，青枫欲赤碧梧黄。停桡坐对西山晚，新雁题书已著行。
春雨,元末明初,倪瓒,春雨萧条独掩扉，庭柯径筱绿依依。莫思南渚停舟处，烟柳垂阴满钓矶。
晚照轩偶题,元末明初,倪瓒,檐前幽鸟自相呼，池上红蕖映绿蒲。五月夜凉如八月，一窗风雨梦南湖。
为潘仁仲写梧竹草亭,元末明初,倪瓒,翠竹萧萧倚碧梧，一亭聊以赋闲居。浮杯乐饮思潘岳，藻思春江濯锦如。
秋怀,元末明初,刘永之,白日行西陆，气候惨以悽。沈沈夜未旦，皎皎明月辉。寒蛩响阴砌，羁鸟鸣高枝。耿耿不能寐，揽衣起徘徊。天道谅幽远，人理固多违。命彼西方人，喟然伤我怀。翩翩梁间燕，矫矫云中雁。南翔复北逝，时序倏已换。驾言出西郊，登高纵游观。原野何萧条，流潦方漫漫。苌楚有余悲，下泉兴永叹。安得携美酒，聊以娱今旦。幽幽涧里兰，娟娟常自好。秋风厉严威，零落随百草。芬芳岂不美，衰荣顺天道。嗟我平生友，离居心懆懆。坐令鬓成素，为欢当及早。昼夜相代更，谁能置怀抱。凉飙振庭树，浮云结重阴。中情忽不乐，拂几弹鸣琴。泠泠多苦调，零泪沾衣衿。远怀东都士，登彼北邙岑。怅然望京洛，五噫发哀吟。悠悠千载下，谁识古人心。
翠屏山房为罗伯纲赋,元末明初,刘永之,结构依茂林，开轩面青嶂。浮岚变朝采，宿雨经池上。春阳正和煦，生意日条畅。径草绿已繁，皋兰叶初放。脩翰摩烟霄，游鳞泳清涨。动息皆自然，至理妙无象。遗纷便静观，寂寞谐所尚。偃仰丘壑间，中情无得丧。
舟行胶浅晚泊小桥期至豫章而别则咫尺矣即事书怀简何平子,元末明初,刘永之,偶遇乘槎侣，因辞下泽车。客程兼旦暮，川路滞风沙。石碎愁鹅子，汀长怯犬牙。急湍腾雪马，浅溜蹙霜花。聚舫时连鹢，攒篙若斗蛇。去留因地利，漂泊任天涯。洲指黄牛近，山瞻白鹤遐。潭烟迷浦溆，岸火识人家。系缆安桩栻，偎篷宿苇葭。中宵渔响歇，向晓雁声哗。忽忆别期促，还怜光景赊。剑愁分紫气，酒喜酌彤霞。坎壈身如寄，蹉跎鬓欲华。相期何处好，勾漏问丹砂。
方壶画轩岐论道图为道士何仲旭赋,元末明初,刘永之,彩笔发神秘，仙山开画图。灵文隐玉笈，石扇启金枢。寤寐轩岐术，结交苏董徒。羽服系萝带，筇杖悬药壶。行当谢尘服，从子昆仑墟。
绿锦池为定侯赋,元末明初,刘永之,官沼湛芳泉，红栊照绮钱。藻丝翻玉鲤，柳叶曳金蝉。日护瑰文丽，云回碧甃圆。凌波乘洛佩，向月映湘弦。树影浮觞近，花阴列籍连。鉴湖宾客在，共赋绿荷篇。
杨弘中药室,元末明初,刘永之,秉志慕冲澹，息迹在丘园。闲庭遍芳草，高窗见远山。采苓陟松径，煮术散榆烟。董生垂往躅，嵇子有遗编。神宇谢氛浊，天倪谅斯全。惟当振尘服，与子共清言。
题烟云台,元末明初,刘永之,祠宫俨肃穆，灵贶赫然敷。藻井垂珠实，素壁绘金图。涧长三花树，林栖九子乌。遥峰隐残照，丹霞晚渐舒。眇然登云驾，谁谓古今殊。
山亭宴坐怀西峰诸友,元末明初,刘永之,荒溪无来轨，山亭迥且深。清风左右至，夏木霭繁阴。飞飞双珍禽，喈喈流好音。怀君青霞佩，历乱朱弦琴。惟应西峰月，可以喻同心。
经采石望太白墓,元末明初,刘永之,采石多名酒，苔矶水自香。昔年李太白，于此屡衔觞。失意长安道，狂歌入楚邦。云烟挥翰墨，宫锦制衣裳。醉骨埋青嶂，荒祠带夕阳。余亦忘机者，翩然辞帝乡。田园萧水上，井邑葛山旁。去去随鸥鸟，烟波正渺茫。
雪峰诗为蜀人赋,元末明初,刘永之,岷峨镇坤维，上有太古雪。寒光万壑连，皓采千峰列。石窦玉泉生，琪树瑶华结。拄笏面嶙峋，中怀共高结。
题枯林兰,元末明初,刘永之,猗兰生远壑，葳蕤粲玉芳。白露漙夕景，光风转朝阳。吹箫望澧浦，鼓枻向沅湘。何以贻远者，徘徊双鸣珰。
寓潇洲田庄,元末明初,刘永之,暄风变时节，春衣犹未换。城郭日驱驰，郊坰偶游观。新芜望中绿，飞花坐来满。浊酒聊自倾，醉即眠山馆。
同刘伯高分韵得羽字,元末明初,刘永之,僧居谢烦燠，萧条对疏雨。碧甃跃金鳞，石梁散文羽。水气暗浮窗，林烟细萦树。忽忆掉觥船，牵荷弄秋渚。
赠友人之章贡,元末明初,刘永之,秋雨正冥冥，秋风何淅淅。对酒送行人，忧思坐填积。黄鹄不可驯，飞蓬易相识。几日对崆峒，沧洲渺难极。
黄士一为余作墨梅效阴何体,元末明初,刘永之,朝阳耀白雪，微月照寒泉。玉环承佩结，明珠缀组连。不愁歌次阕，已向画图传。讵是扬州郭，偏蒙何逊怜。
王若水山水,元末明初,刘永之,谷口寒潮上，厓阴宿雾开。石桥通窈窕，金栈寄崔嵬。树暗茅堂闭，波明桂楫回。山中花落尽，为报豫章台。
和席焕章韵,元末明初,刘永之,西窗山茶初作华，屋角枯杨啼早鸦。景物苍茫岁年暮，自笑经年犹别家。玉梁之山峡江上，金洞琼峰郁相向。却忆幽人住涧阴，寄我山中采薇唱。昔者登临访紫烟，石幢题字不知年。松杉老大堪围带，桥水新生胜榜船。仙人瘗剑青山麓，扪萝下窥翳修竹。服食争求五色芝，咽泉谁试千秋菊。于今局促少清闲，梦著只在仙厓间。世事撩人心懆懆，诵君新诗为解颜。相亲未厌相疏久，鸟鸣嘤嘤思我友。旷怀宁讶山阳鍜，任达长耽步兵酒。独愁无力济时纷，壮志销沈老一村。自昔艰难仗豪杰，令人长忆李长原。
山居图,元末明初,刘永之,世传隐处祗空闻，草断行踪路不分。鬼谷树深衣湿翠，凤林芝暖石生云。寒泉叠响清琴调，白雪飞花逐剑文。已约八公携手去，青岑从此谢嚣氛。
北涧春日二首 其一,元末明初,刘永之,青松绕舍间幽篁，白板扉高薜荔墙。窗晓禽声答人语，山春兰气杂梅香。家留渝曲幽居僻，草满临城旧业荒。坐忆交亲半沦没，不因鸣笛自沾裳。
重过何氏北涧,元末明初,刘永之,北堂宴罢倚微醺，竹几灯花坐夜分。再酌兰樽浮绿醑，重拈綵笔写清文。山寒岚气朝成雨，地湿松阴暮起云。休讶野人留恋久，十年江海厌离群。
和杨允恭金明桥晚眺韵,元末明初,刘永之,杨烱多才爱碧流，金明桥上对汀洲。日沈水屋蒹葭晚，凉入山衣薜荔秋。草色浅深行处合，岚光明灭望中浮。鱼凫零乱扁舟集，浑似东湖钓石头。
虞心山迁居隐仙寺奉柬一首,元末明初,刘永之,山房借得就新泥，晏食随僧拾涧菲。邻瓮酒香朝可贳，佛幢灯火夜堪依。沙田紫蔗家家熟，野径丹枫处处飞。待约彭镛去相觅，哦诗写遍竹间扉。
题雪林墨竹,元末明初,刘永之,望霓旌兮云间，吹参差兮湘沚。灵雨兮朝飞，冲风兮夕起。忆素手兮同携，步捐瑶兮玉趾。解翠佩兮明珰，寄相思兮千里。
题赵子深山水 其一,元末明初,刘永之,山苍苍兮嵚崟，谷窈窈兮阻深。木含滋兮竞秀，云欲雨兮昼阴。蹇行人兮中流，棹扁舟兮容与。渺余怀兮曷从，望岩扃兮延伫。
题赵子深山水 其二,元末明初,刘永之,白露零兮中洲，瑶草歇兮岁已遒。吹洞箫兮建翠旂，望佳人兮澹忘归。九疑兮嵯峨，冲风起兮水扬波。嗟白石兮昼晦，思千里兮奈何。
酬别宋赞善大夫景濂二首 其一,元末明初,刘永之,诸老风流邈不闻，谁携健笔继清芬。南宫新赐郎官佩，东观长留太史文。
四时词 其一,元末明初,刘永之,兰风吹暖度书帏，桃雨烘晴映玉池。鬼谷树深衣湿翠，一帘花影碎琉璃。
四时词 其二,元末明初,刘永之,翠竹庭深枕簟凉，疏帘风度芰荷香。觉来摛藻心如水，茧纸新题急就章。
豫章访旷达不偶题壁,元末明初,刘永之,湖上青青万柳条，吹箫曾记醉相邀。重来相觅不相遇，却驾柴车过市桥。
题扇与羽士,元末明初,刘永之,缥缈楼居隔紫霞，华阳真逸过君家。金盘不荐宾筵实，自有玄洲五色瓜。
题扇 其二,元末明初,刘永之,五粒松交九节蒲，铜瓶分水浸珊瑚。小窗闲度游仙曲，吹遍参差白玉竽。
西风古道图为寺僧赋,元末明初,刘永之,古道西风疋马还，数家茅屋住秋山。只疑路近东林寺，遥听钟声暮霭间。
题竹 其二,元末明初,刘永之,楚人江上竹枝歌，风雨潇潇放棹过。翠黛含颦欲谁怨，九疑云暗奈愁何。
题扇与何重容,元末明初,刘永之,溪南溪北水云村，茅屋书灯对掩门。昨夜西风送微雨，荷花初落槿花繁。
寄洁斋主人,元末明初,刘永之,高斋寂寞谁堪侣，陶器单衾与素琴。惟有空潭夜深月，一泓寒景照人心。
墨竹,元末明初,刘永之,石荷长梢双凤尾，雷惊空谷九龙章。高秋坠露浓如乳，泻入金盘胜玉浆。
夜宴凝清轩,元末明初,刘永之,夜久灯花落酒缸，綵笺题句更催觞。今宵独卧西窗月，惟有梅花入梦香。
题青山白云图,元末明初,刘永之,苍苔茅屋面春山，飞翠浮岚晻霭间。一别渔矶成十载，羞将华发对青湾。
墨竹 其一,元末明初,刘永之,白石苍苔嶰谷秋，疏篁古木共清幽。折钗书法今谁继，惆怅令人忆蓟丘。
墨竹 其二,元末明初,刘永之,春至黄陵江水生，明珰翠佩不胜情。微风淅淅闻鸾吹，疏雨潇潇湿雉旌。
题兰石一幅赠萧伯舆宪史调闽中,元末明初,刘永之,武夷山中石如玉，西涧无人瑶草青。悬厓搴芳思独往，香气袭衣秋露零。
山有杞,元末明初,戴良,山有杞，于吴之里。君子至止，可以宴喜。水有鱼，于吴之墟。君子止居，可以宴胥。于山于水，有轩膴膴。何斯违斯，莫或遑处。于水于山，有亭闲闲。何斯违斯，莫或遑安。安其可怀，耄将至矣。今也不乐，岁月逝矣。爰作斯图，式歌且谣。愿言公退，惟以逍遥。其乐也哉。
巫山高,元末明初,戴良,巫山望欲极，神女出何迟。朝暮自云雨，君王徒梦思。魂乘林树合，心著峡猿悲。婉娈阳台夜，不知今是非。
鸿雁生塞北行,元末明初,戴良,鸿雁何从来，千里度江湘。当春既北飞，涉秋复南翔。岂不念乡塞，所至逐炎凉。客子别家久，遥遥征路长。朝游齐鲁国，暮行吴越乡。何思拔泰茅，惟忧系否桑。壮心移岁华，徂貌委年霜。蓬飞绕本根，蕖落恋旧房。此邦虽乐土，故乡焉可忘。
朱鹭,元末明初,戴良,朱鹭何从止，去啄金堤饮玉水。朝随赤雁暮碧鸡，荡漾惊波不得栖。有时挟子上林去，网丝纷纷复难避。不如敛翅江海湄，远却幽并游侠儿。
白头吟,元末明初,戴良,莫把白头吟，来调绿绮琴。蜀客当年聘私室，两情总向琴中得。谁信黄金买赋时，已是青蛾辞宠日。兔丝春来托女萝，雪霜未至尚缠柯。若个人心如草木，不到白头妾遭逐。妾有嫁时绿玉簪，时时插髻悦君心。一朝坠地双股折，恰似君心中道绝。我簪纵折犹共藏，君心一绝去他乡。
感怀 其三,元末明初,戴良,玄圃有丹木，八干何亭亭。光同白玉润，液比碧瑶清。不知何年代，产此至阳精。仙经所尝言，服之可千龄。吾将具舟楫，涉海掇其英。
感怀 其四,元末明初,戴良,良辰岂长遇，阴晦在须臾。今日弗为乐，明旦恐不如。都门多佳丽，清啭当座隅。促席道平素，况有高士俱。列俎过三鼎，倾酒尽百壶。挥金娱心意，慷慨不留储。达人每滔荡，俗士恒自拘。白头怀轗轲，抚己一长吁。
感怀 其五,元末明初,戴良,落叶响空山，羁鸟号穷林。此时单居妇，哀怨起瑶琴。清商逐风转，三叹有余音。分明曲中意，感此离恨深。空床亦易守，时寒难独禁。凉飙一夕起，达曙怀重衾。君固执高节，讵知伤妾心。
感怀 其六,元末明初,戴良,家藏两宝剑，已合雌与雄。潜锋在金匣，谓当长相从。何言风雨夕，化作双蛟龙。一游吴水西，一落丰城东。相去邈千里，时时气上冲。神物终不隔，岁晏会当逢。
感怀 其七,元末明初,戴良,游鱼返于渊，飞鸟归于山。行子别乡国，既久何当还。日落长风起，棱棱气遂寒。居人息深帷，浮客未遑餐。忧虞销素质，风霜凋夙颜。惟余一寸心，岁暮保贞坚。
游天童山,元末明初,戴良,避嚣去城市，遣闷在川岑。遂申独往意，行此无尽林。松篁俨映郁，苍翠邈深沈。九陇山已见，三生石可寻。列障围招提，杰阁俯岖嵚。池光乱塔影，涧流传声音。龙化井已竭，虎去泉徒深。周顾信灵迹，迟留多赏心。念未委尘妄，事可息烦襟。即理苟已协，何用恋华簪。
游定水,元末明初,戴良,常公开化地，源师讲经处。人物有古今，山川无新故。橐驼既西峙，鸣鹳亦东翥。清泉冽广沼，苍松夹永路。入寺结青莲，参方薰玉树。三足想后因，四禅感前悟。此生真幻化，学道奈迟暮。感叹顾昔心，怅然起遐慕。
题兰芳斋,元末明初,戴良,霭霭高斋暮，浮游此空林。不遣兰为友，孰可与同心。绿艳媲秋色，紫葩摇夕阴。芳意徒自负，幽期竟安寻。以之念身世，三叹援孤琴。猗猗不成操，岂谓无知音。
书画舫宴集分得澹字,元末明初,戴良,平生学已误，末龄道逾贬。久酣世味醲，益羡朋交淡。座既接簪缨，享复与昌歜。偶会情即亲，未识气已感。惊鳞乐连藻，倦翮媚丛菼。既忝末席欢，不饮吾何敢。
留别白沙诸友 其一,元末明初,戴良,频年接歌笑，谁忍隔音形。一为寒窭迫，顿忘离别情。春帆已驾浦，晨鼓亦催程。可得重相过，同听夜潮声。
留别白沙诸友 其二,元末明初,戴良,雨暗长江日，钟动寒城曙。居人息深阁，游子行多露。冥冥见烟花，暧暧想云树。不道绝游从，晨昏自难度。
和陶渊明杂诗 其四,元末明初,戴良,天地有常运，阴阳无定端。夏虫时不永，安睹岁月迁。嗟我在世中，倏忽已华颠。何能得仙诀，拾取朝霞餐。蓬莱去此近，欲往无由缘。从今弃诸事，尽付悟真篇。
和陶渊明杂诗 其五,元末明初,戴良,秦灰未遽冷，于古何所稽。前行有衢路，往往变岩崖。我来一问津，感叹伤人怀。是道在天地，大可六合弥。诸儒拾煨烬，破裂日愈离。遂令高世才，放荡莫控羁。时无洛中叟，此事谅终亏。
和渊明饮酒 其一,元末明初,戴良,幽兰在浚谷，众卉没其英。清风一吹拂，卓然见高情。万物皆有时，泰至否自倾。蛰雷声久閟，未必先春鸣。有酒且欢酌，何用叹此生。
和渊明连雨独饮,元末明初,戴良,陶翁固贫士，异患犹不干。公田足种秫，亦且居一官。我无半亩宅，三旬才九餐。况多身外忧，有甚饥与寒。委怀穷櫩下，何以开此颜。清风飒然至，高歌吾掩关。
周伯温侍御席上赋,元末明初,戴良,淅淅扇晨飙，涂涂散暝霏。翳翳繁阴结，凄凄阳卉腓。开冬感徂物，高会洽音徽。嘉肴荐文理，芳醑献兰卮。列坐侍星弁，骈筵簉绯帷。绮席全当牖，朱帘半隐扉。已酣亭上酌，复玩轩中奇。美话既愉心，丽句更流思。清事古难偶，欢合情所希。及今不为乐，后兹将待谁。但乏琼玖报，虚蒙桃李施。惟祝养生年，黄发以为期。
游湖上诸山,元末明初,戴良,澄湖总地德，连山雄㝢县。岚气川上浮，林影波中见。东临带吴会，北拒衿楚甸。上峙岫如复，下亘水成练。参差窥粉堞，出没露丹殿。宏丽迈前闻，游观踰昔践。君侯挺奇兴，轩盖此追衍。云随朱旆扬，路绕赪霞转。五药芳可采，三芝秀堪搴。升高望已骋，即卑趣仍展。愿言谢羁缠，久兹事攀援。结网政未能，临渊亦徒羡。
同杨文举提学游虎丘,元末明初,戴良,疲荣厌府寺，思闲爱林丘。今晨偶从告，薄言为兹游。舆马出城郭，冠盖集朋俦。寻云共陟岘，吟风同倚楼。池浸剑光冷，石拱讲堂幽。丘虎余昔势，憨泉溢前流。旧听已咸践，新赏复旁搜。树杪吴岫出，天末楚云浮。睇迥距遥甸，临卑抚平畴。万象固如昨，六龙宁暂留。且兹酌芳醴，相从涤繁忧。岂不念行役，天道良悠悠。
题陈敬初小丹丘,元末明初,戴良,遥遥念乡县，晚志重仙灵。结搆避公馆，卧游资赤城。澜漫泉涌渠，合沓云翼棂。峭崿天末起，飞流户外清。山川隔旧赏，庭院畅新情。静有幽事悦，动无尘虑萦。何必践台岳，兹道可长生。
上天池,元末明初,戴良,良游思已惬，胜地喜仍践。笋舆穿竹行，云路盘空转。莲峰见崒嵂，天池睹清浅。石奇斜匝林，径古曲藏藓。踌蹰日已晏，沾洒露犹泫。回驾谅难淹，逸趣叹莫展。理乱良未形，得丧竟谁辨。寄言同怀客，且兹息疲蹇。
夜泊吴江长桥宿垂虹亭,元末明初,戴良,闪闪练月宵，棱棱素秋节。舍棹上孤亭，临江候归客。佳人殊未来，幽意为谁适。徘徊当夜半，彷佛去天尺。仰接银河横，俯照星纬逼。直疑穹壤连，岂有人世隔。飘飘形若蜕，眇眇思何极。居然怯风露，聊复就衾席。亦既不成寐，将何慰兹夕。赖有同心人，连床话畴昔。
入湖源,元末明初,戴良,榜舟渡长浦，搔首望遥山。西界出吴道，东临入越关。到家谅匪远，跋马势不前。怀禄吾岂敢，行路古所难。独有山上云，既出复知还。
赠妇,元末明初,戴良,单居易为久，仳别难处心。而况我佳俪，有若比翼禽。暮栖必并枝，朝啄常共林。中道一分散，旷世绝形音。跂彼双雎鸠，翻飞河之浔。徘徊逐俦侣，每与同浮沈。今我反不如，迢迢江与岑。可能施两翮，乘风起相寻。
伤李氏妾 其一,元末明初,戴良,皎皎彼姝子，粲粲美容华。鲜肌映朝日，惠质斗晴葩。借问何从来，生自公侯家。一为箕帚役，敛已绝矜誇。居处辞曩贵，食饮避前奢。柰何九秋霜，竟殒三春花。时时想尔形，抚膺叹以嗟。
伤李氏妾 其二,元末明初,戴良,凉风撼房闼，朗月照帘栊。佳人已冥冥，髣髴睹尔容。入室抚遗迹，茵在惜床空。海阔无回波，叶落岂留蓬。茫茫百年内，私怀谁克从。
寄宋潜溪 其一,元末明初,戴良,孤鸿失俦侣，连翩洲渚湄。自知羽翮短，不与同奋飞。寄声奋飞者，当慎子所之。烟波渺无从，云路迥难依。云路多鹰隼，烟波有虞机。
寄宋潜溪 其二,元末明初,戴良,昔与君别日，妾蚕初弄丝。何意时运倾，寒衣今已治。衣成向谁寄，冬雪旦夕飞。雪飞犹自可，时去端足悲。韶颜忌凋落，华志惊变衰。安得君子心，不随年岁移。
田居,元末明初,戴良,我生非匏瓜，于世可无食。躬耕实所慕，戮力归稼穑。当春土脉动，农事满阡陌。晨兴负耒去，日入弗遑息。我苗今已长，我耕有余隙。斗酒劳近邻，只鸡饷过客。人生但如是，亦足慰平昔。此意谁复知，千载惟沮溺。
节妇操为贾妻作,元末明初,戴良,父母嫁妾时，遗妾双鸳绮。双鸳既同生，亦复与同死。当知妾有夫，结言亦如此。妾夫今在远，妾身今独止。恐为行露侵，莫与双鸳齿。饮恨赴长川，川竭恨乃已。
立秋日言怀,元末明初,戴良,六龙不可顿，四序忽复移。气变感人心，怆然已秋时。池荷挺素质，园葵晔芳蕤。岂无一日好，不久还当衰。览物惜年迈，抚景伤志违。日暮坐空堂，此怀当告谁。
中秋无酒,元末明初,戴良,彼节忽已易，吾年信难留。含情及玄夜，逝将秉烛游。皎皎明月光，照我城南楼。常时犹足赏，矧乃当素秋。东邻有美酒，饮之袪百忧。客来无由得，虚使时运流。未知明年月，还如此夜不。既虚行乐志，空叹将谁尤。
游赤松山分韵得弟字,元末明初,戴良,旦发东郭门，晚憩北山址。乍离城市喧，益羡丘壑美。舍车陟岖嵚，停策玩清泚。游目苍崖颠，放情白云里。攀林感落英，涉涧悲逝水。冀凭栖遁踪，往遇冥寂士。忽见山阿人，彷佛君平起。何当乘素烟，相与嚼丹蕊。牧羊事已乖，鍊石情徒止。长揖谢荒祠，永愧尔兄弟。
别宋潜溪,元末明初,戴良,昨宵郡斋宿，今旦赴行舟。官程不敢违，可使须臾留。掩泣别故交，强颜逐前俦。未尝去乡邑，讵能千里游。金陵古帝乡，雄跨东南州。至今列甲第，烨烨居公侯。冠盖若云拥，车马如川流。厚禄不虚授，高才将见收。如何独多念，去去怀百忧。
赠贾思诚,元末明初,戴良,短愿本有涯，长忧自无端。道心日迥绝，衰病坐连绵。瑶琴废不理，金镜掩莫看。谁能蠲兹疾，并用驻吾颜。澡真藉灵草，测化奇神丹。神丹法已閟，灵草名尚传。或求向蓬岛，或采自钟山。何彼巫咸辈，竟隳伎术间。楚辞称九折，周礼稽十全。问名未为悦，染味方自叹。贾生妙斯理，輶使旌其贤。莫言相遇易，知音古犹难。
寄友分韵得枝字,元末明初,戴良,彼山犹有崖，此木犹有枝。而我怀所思，忧来独无时。我有泽上兰，春至尚猗猗。折柔欲有赠，延意及秋期。秋期日已逝，兰叶日已衰。人生非草木，勿为寒暑移。
送刘彦英东还,元末明初,戴良,转蓬无定在，飘飖将何之。未遽离本根，赖有回飙吹。在昔从一官，整驾来南陲。何意十载留，竟负三年期。上有垂白亲，下有初长儿。平生已艰瘁，况复当乱离。及兹神武师，拓地如拾遗。遂令客行士，秋晏薄言归。慈母既生还，弱子亦抱持。歌舞入故都，志愿幸无违。鸿鹄游四海，鹪鹩守一枝。宁守卑栖分，不随鸿鹄飞。
舟发严陵承以愚天锡诸公追饯,元末明初,戴良,祇役旋故都，舣舟析亲知。临岐辱饮饯，举觞念暌离。踯躅东城闉，徘徊江水湄。颓阳无停照，别晷有成期。屏迹堪养疴，乐道可忘饥。持此特久息，岂伊聊暂违。愿君崇令德，蜚声慰暮迟。
舟次兰阴忆寄君善敬德浚仲诸友,元末明初,戴良,晓帆发严濑，暝棹次兰阴。悲歌泛洄渚，引领睇长林。眷言遵旧蹊，欲往访所钦。水行厌栖薄，室迩阻窥临。川静集潜虬，林茂萃鸣禽。独无群居志，感叹难为心。
苦斋,元末明初,戴良,薄游倦簪履，敛性偃林阿。群峰既旁绕，众卉亦前罗。暄风改故柏，微阳变陈萝。荼生缘阶上，栎长荫轩多。察性搴柔叶，辨味掇芳柯。苦节既可贞，佳名矢弗讹。享歜宠王使，集蓼奠皇家。尊盛犹若兹，疵贱将柰何。愿赐卜身诀，庶免后贤嗟。
看松庵,元末明初,戴良,结搆在中林，林木何离离。檐隅耸乔干，庭际俯樛枝。蜿蜿鹿尾扬，矫矫龙形垂。稠阴暗轩户，积髓滑阶基。美人游未还，素心适在兹。岂不念封植，无由敦佳期。岱畎称夏书，徂徕咏周诗。屈身古则然，违志今岂非。急雪交横至，严飙左右吹。所贵贞白质，不为寒岁欺。
当窗织,元末明初,戴良,当窗织，贫家女儿堪叹息。隔墙惟听伊轧声，堕珥欲收应不得。两日织成花锦段，尽输上官犹诫缓。夫婿复来催上机，岂念身穿蓝缕衣。君不见富家娘，不识蚕桑著绣裳。
访止公于文溪,元末明初,戴良,杖锡游兹地，过从动隔年。已无离别想，那有去来缘。心事青山外，禅机白石前。偶来非道意，敢借慧灯燃。
送赵司令,元末明初,戴良,自入骠姚幕，从军凡几年。却缘盐筴利，去读海王篇。蜃气侵官舍，鲛人迎渡船。看君年未艾，暂出莫悽然。
岁暮留别,元末明初,戴良,从宦不得意，岁阑聊复归。亲朋随地有，情谊似君稀。舟小容分榻，裘单许借衣。平生岁寒意，临别重依依。
次韵寄陈大参,元末明初,戴良,仙风久仰羽人丘，功业今归户牖侯。万事糺纷难辟谷，一秋衰谢独登楼。思闲已蜡游山屐，愿治方资济海舟。闻说中营频倚注，文园肺病几时瘳。
次韵游上方,元末明初,戴良,故人邀我破愁颜，风磴云岩尚可攀。五色蓬莱常近郭，一湖波浪欲浮山。江皋极目双枫赭，涧道伤心细菊斑。作客异乡俱老大，乘时吟赏不知还。
宿高密,元末明初,戴良,杳杳山城倚暮天，依依墟里见寒烟。海邦出息空今日，齐地征求异昔年。俗鄙谁歌招隐曲，道穷虚诵卜居篇。故乡回望在天末，一片归心对月悬。
营丘,元末明初,戴良,空壕废堞绕营丘，一望凄然使我愁。赐履封侯千古在，寻盟霸业此时休。鸦啼古木西胶暮，雁落平芜北海秋。回首江南万余里，异乡如此若为留。
北海郡,元末明初,戴良,齐国西行几日程，平原望望怯初行。雨途车过泥藏辙，晴巷马来尘满城。野色北连三晋远，河流东注两淮清。中原土俗古云乐，老我今多万里情。
寄沈隐君,元末明初,戴良,故人家住白云隈，占此崖盘与涧回。风挟水声归径竹，日将山影上阶苔。律书在箧身同弃，瑞检堆床手自开。闻说蓬瀛从此达，须骑白鹿访君来。
晚至永乐,元末明初,戴良,江干细路走羊肠，远逐钟声到上方。水荇暝时云淡淡，径松深处月苍苍。佛庐夜续传灯火，僧榻寒薰小篆香。何用别寻天竺去，人言此地即慈航。
梅檐为天叙师赋,元末明初,戴良,上人曾住大梅山，坐看檐梅眼欲穿。白足乱迷行道日，宝花轻堕讲经天。肯将素服欺尘梦，只许清香入梵筵。看到常师成熟后，方知此道有真传。
宗道师曾许寻郑元秉春草图见寄诗以促之,元末明初,戴良,平生不识郑山辉，写草成图偶见之。恍惚鹅群翻水日，依稀鸿爪印沙时。康成已矣空书带，灵运悽其但梦池。寸楮尺缣能寄否，敢凭归雁致深期。
哭赵太初,元末明初,戴良,蒲团兀坐几经春，独把南华味道真。已薄丹砂勾漏令，空怜白发杜陵人。山中旧别期犹在，世上游名迹易陈。楚些吟成无处寄，暮云回首泣沾巾。
访杨季常于陈山回途有述,元末明初,戴良,为忆幽人八十余，片帆来访水南居。已知扬子门多酒，谁信冯驩食有鱼。一代定归名士传，百篇真授伏生书。前朝人物今无几，猎罢犹堪载后车。
潇湘夜雨,元末明初,戴良,洒江思已悲，入夜声转急。还忆在荆南，卧听湘妃泣。
骆郑二君子见访赋绝句 其一,元末明初,戴良,客路谁为骨肉亲，两君邂逅结比邻。相交自可到头白，世乱还家有几人。
骆郑二君子见访赋绝句 其三,元末明初,戴良,白首相逢能几回，羡君仍作等闲来。明年此日知何处，且向空庭嗅落梅。
旅怀 其一,元末明初,戴良,春半家书预作期，长儿十月送寒衣。江空野旷无消息，踏遍苍苔人独归。
旅怀 其二,元末明初,戴良,数口迢迢寄海边，乡心客计两茫然。老妻岂悉未归意，将谓飘蓬似往年。
旅怀 其三,元末明初,戴良,独向荒村歌竹枝，寒烟暮雨不胜悲。平生一种凄凉态，岂料偏归老大时。
我梦骑赤龙,元末明初,张宪,我梦骑赤龙，谒帝白玉庭。帝方奏大乐，钧天声冷泠。木公起献寿，金母持银瓶。麒麟伏座下，凤尾芙蓉青。蟠桃大如斗，一啖三千龄。太乙顾我笑，冷风吹面腥。
仲温画扇上作假山棕蕉梧竹,元末明初,张宪,棕榈覆墙阴，芭蕉上窗绿。凉风起高梧，白露下丛竹。明月照假山，雁啼人未还。砧声不出户，心在玉门关。
感寓,元末明初,张宪,秋风吹芳草，日车縳不住。素丝变青发，新人渐成故。莫嗟功名迟，政为读书误。昔贤虽达道，不免在丘墓。
栖鹤峰,元末明初,张宪,辽东失却丁令威，赤壁梦里横江飞。明河洲头槎已烂，千岁去家今始归。晴峰历历入云小，独立秋空望华表。华阳真逸上清来，铁笛一声山月晓。
鞠潭为顾子顺赋,元末明初,张宪,盘龙塘下潭如井，百尺甘泉冰雪冷。琼英一勺露生香，能黑华颠驻光景。九月十月天雨霜，七十二种分秋芳。粼粼晓碧卓倒景，白者白玉黄金黄。咀鞠之英饮潭绿，不数南阳旧甘谷。童子开门濯帽纱，报道新醅夜来熟。
题云山楼,元末明初,张宪,远山近山浓淡青，朝云暮云先后生。我楼虽小实空阔，云自往来山自横。山耶云耶两无碍，地久天长果谁在。渺茫蜃气等虚空，纵有轩窗宁足怪。为爱云山搆小楼，看山看云今白头。山形起伏只如旧，云湿云晴知几秋。门窗向山作长揖，长揖云山两俱入。推窗送山出楼去，山出云归楼自立。愚公好勤不奈闲，孙孙子子厌跻攀。眼空四海本无物，何事欲移门外山。
题寿老人松年图,元末明初,张宪,我昔湖上看眠松，蟠屈苍龙阴十亩。青天昼暝雷雨黑，白日犹疑鬼神守。却忆僧前如雨落，春雨新秧不盈握。如今合抱复蔽牛，偃蹇轮囷卧丘壑。松下老僧金骨仙，亲手种松忘岁年。倒持一尺白鸾尾，拄颊听风当昼眠。茯苓作粥粉作饼，千斛松醪供酩酊。不用飞丹驻玉颜，前身自是陶弘景。
桂林图,元末明初,张宪,瑶阶夜泠莎鸡泣，老兔西飞天宇湿。万斛秋香捲海风，丹砂满地谁收拾。太湖仙子月中立，青琐画阑尘不入。玉鞭一尺跨白鸾，笑向霜娥作长揖。
荆卿叹,元末明初,张宪,白虹贯赤日，易水生凄风。燕人尽悲愤，相送冀城中。筑声何惨戚，歌意哀无穷。岂不念即往，立堪嬴政胸。徘徊有所待，匪畏秦帝雄。自恨剑术疏，未易了君事。秣马膏吾车，我客久不至。奈何遽相促，苦未知人意。丈夫重然诺，断臂死不辞。但怜樊将军，九泉终见疑。咄彼死灰儿，曷足同等夷。
沧海君,元末明初,张宪,渐离筑中铅作水，荆卿臂落图穷匕。鲍鱼风起鸾车腥，不待明年祖龙死。赤帝子，沧海君。剑三尺，椎百斤。千金胡为轻报秦。英雄不进圯桥履，亦作秦皇刀下鬼。
广川王愁莫愁曲,元末明初,张宪,愁莫愁，死即休。铅灌口，刀灼眸。托灰煮尸剑击头。愁莫愁，永巷春深作系囚。愁只愁，老妪哭。使者来，穷诏狱。徙上庸，伏显戮。雪我无辜人十六。
巫蛊使,元末明初,张宪,襌襹步摇冠，曲裾纱縠衣。伟哉燕赵士，借问此为谁。谒帝登犬台，利口兴祸阶。能令亲父子，恩爱一朝乖。血溅长安城，尸横泉鸠里。虽族佞臣家，不益储君死。望思思不归，至今天下悲。请听三老议，儿罪只当笞。
天宝词,元末明初,张宪,林甫官朝日，韩休罢相时。新台初纳妇，兴庆又生儿。玉栅笼鹦鹉，金盘进荔枝。内前车马棘，无地避诸姨。
雉子斑曲,元末明初,张宪,雉子斑，双双起，锦膺绣颈斑斓尾。十步一啄粟，百步一饮水。雌逐雄飞雄随雌，誓不愿拘挛生，宁求野斗死。野鹰昨夜下蒿藜，搦雄飞去雌独归。雉子斑，忍分离，辟邪伎作鼓吹悲。
秋怨,元末明初,张宪,雨声绕山来，撼屋风猎猎。银床暑气消，金井下梧叶。胭脂堕微泪，鸾镜晓妆怯。香冷红象梳，髻薄钗燕帖。
桃花梦,元末明初,张宪,美人夜出胭脂井，骨醉香肌春不醒。去年阿护不重来，独倚晨光照芳影。彩云红雨两无心，觉来飞去三青禽。
梁苑行,元末明初,张宪,银鳞靡靡天光晚，画出梁王江上苑。脩眉凝睇秋波长，薄袖分香春麝煖。氤氲宝鼎腾水沉，寂历宫门闭金键。三十六竽吹紫云，露冷高台双凤远。
采莲曲,元末明初,张宪,明月满大堤，荡舟湖水西。桨牙鸣浪碎，船尾拂花低。绿鬟湿香雾，红袖罥芳泥。采莲不得藕，空妒鸳鸯栖。
薄命妾,元末明初,张宪,少长深闺里，面不识风吹。自为薄情妇，懒涂红玉脂。花轩背春睡，月树恼秋思。不嫁张京兆，敢烦郎画眉。
杨白花,元末明初,张宪,杨白花，何轻薄。随风渡江去，飞向谁家落。江南风雨春先老，陌上悠扬为谁好。永巷春归梦不成，绿池一夜浮萍生。
昭君怨,元末明初,张宪,四弦嘈嘈弹，北风边马嘶。回头望汉月，遥落长安西。白草没行路，万里春凄迷。谁谓秭归女，去作单于妻。抆泪入穹庐，颦眉向羊酪。敢恨君恩轻，惟怜妾命薄。安危托妇人，良为君王羞。谋臣自无策，画史不须尤。
神弦白石郎,元末明初,张宪,石郎家住南山里，夜叱卧羊成队起。砑光罗帽舞香山，金矿银坑烂如纸。竹节短鞭鞭赤狐，山精木魅声呜呜。回风蹋水过溪曲，旋折山花聘小姑。
双燕离,元末明初,张宪,双燕复双燕，双飞绣户中。梅梁立春雨，桂殿别秋风。火焚柏梁台，信断乌衣国。羁雌忆孤雄，双飞难再得。卵破巢既空，系丝徒尔红。曾如燕赤凤，能入汉皇宫。
绿水谣,元末明初,张宪,今宵何处月，南浦木兰船。半夜凉风起，荷花如锦鲜。莫剪茎上叶，水珠有时圆。且留泥下藕，要使根株连。鸳鸯不并翅，好事琉璃脆。解佩掷真珠，少酬交甫意。
塘上行拟甄后,元末明初,张宪,白露下塘蒲，芙蓉秋露湿。不忍生离别，时抱蒹葭泣。
伥魂啼血行二首 其一,元末明初,张宪,孤城四面啼猛虎，怒豹咆哮饿彪舞。东海王公长猎儿，手有长刀腰有弩。黄公前日为虎吞，胆落猎儿深闭门。今晨冯妇复攘臂，虎视不动门前蹲。君不见妖狐假威不敢搏，而况真虎据岩壑。伥魂导虎已何时，血腥芳草愁离离。
春山行,元末明初,张宪,须弥削出金芙蓉，青苍万古摩玄穹。丹砂空绿斗灵寿，七十二候常春风。金骨仙人秘灵宝，蟠桃花下金光草。不知寿与天齐倾，但见群真头白早。君不见十八公封五大夫，根盘琥珀枝珊瑚，与君绘作春山图。
林塘幽十四韵,元末明初,张宪,胜境惬幽寻，芳塘漾茂林。浸天惊滉漾，拔地见萧森。隔水时闻磬，穿花或听琴。青浮鳌弁小，黑直蜃宫深。跃藻跳珍鲤，争枝坠野禽。风回微作籁，云去尚留阴。鹤起如迎客，龙归若献琛。萝房依荫芘，宝筏渡迷沉。春雨移舟坐，秋霜倚杖吟。兴惟便枕簟，懒欲弃冠簪。住久将忘世，观来已悟心。埃尘犹不测，荣辱岂能侵。天乐朝朝下，神灯夜夜临。阎浮那有此，大士现潮音。
虎丘寺,元末明初,张宪,四野天垂幔，孤峰地涌金。潮来讲台润，日午剑池深。曲径穿红树，长廊蔽绿阴。小吴轩子好，谁继老坡吟。
顾野王读书堆,元末明初,张宪,昔闻野王宅，今上读书堆。篁竹最深处，菊花时自开。天风响钟磬，海气结楼台。回首梁陈事，悲歌付一杯。
二乔图,元末明初,张宪,并倚两娇娆，人呼大小乔。腕松红玉钏，钗亸紫金翘。公瑾应同调，孙郎早见招。独怜铜雀瓦，风雨夜萧萧。
柬卫处士,元末明初,张宪,傍山依水作幽居，未减南阳诸葛庐。卓行自成高士传，浮荣不用辟书除。乌丝小楷春题画，青简长编夜著书。愧我红尘走官马，计偕空诣汉公车。
赠轩辕道士,元末明初,张宪,子是弥明几代孙，姓名方使世人闻。坐惊星斗生雷剑，动使烟霞绕练裙。月里白鸾招子晋，山前青虎借茅君。长春酒熟朝朝醉，高枕瑶琴卧碧云。
次韵江鍊师,元末明初,张宪,道人容貌似婴孩，手抉天罡步斗魁。拄杖神游却月观，乘风夜上鍊丹台。剑横秋水苍龙化，衣染春云玉女裁。闻道蓬莱隔东海，芙蓉三朵翠成堆。
次韵虞阁老题柯丹丘画,元末明初,张宪,夜雨幽篁密，晨霜落木多。月明商女恨，江冷越人歌。
睦垣画,元末明初,张宪,山果缀丹实，霜林开画屏。美人湘水上，谁与拾秋馨。
温日观葡萄,元末明初,张宪,银瓮悬紫驼，驿骑晓来急。西风吹竹窗，一夜鲛人泣。
听松图,元末明初,张宪,洪岩羽士氅衣轻，脚踏青鸾下玉京。直壁倒悬秋万尺，盘陀石上听秋声。
佘山道中,元末明初,张宪,老树排云石径斜，炊烟起处有人家。一声啼鸟春成夏，新绿满汀浮柳花。
日峰歌为升居士赋,元末明初,无愠,羲和鞭日升扶桑，残星晓月俱遁藏。出海高峰最先照，草木滉漾浮金光。兴来振衣凌绝顶，俯览人间同坎井。呼吸元气融心神，摆脱尘劳发深省。一真之境无异同，声闻醉酒如瘖聋。安得毗耶多病翁，与渠把手击节歌日峰。
特峰歌,元末明初,无愠,一峰特立天地间，仰望不及徒跻攀。知有何人住绝顶，菜叶流出清溪湾。雾捲烟舒日千变，枯木岩前路回转。善财到此亦踌躇，何处亲承德云面。华开华落春复秋，太华未足为朋俦。石背萝阴卧麋鹿，风前日下啼栗留。千奇万怪状不尽，得趣忘言心自领。栽田博饭老杨岐，见说年来赋归隐。
无言歌为真如本长老作,元末明初,无愠,无言歌，无言之道言难传。机头领略犹钝汉，句后解会知徒然。我本有口且无舌，兴来不妨歌一阕。七金山外觅知音，引得虚空笑声咽。君不见空生寂寂岩头坐，匝地天华乱飘堕。又不见毗耶病夫施一默，潦倒文殊叹无及。两处牢关尽掣开，白日青天轰霹雳。
示惟寂,元末明初,无愠,古人出家为生死，今人出家则否尔。生死由来既不明，况复所为同俗子。友不友兮师不师，浩浩成群习庸鄙。触事如今已面墙，何待他年始知耻。而汝既然为我徒，日用应须重操履。教旨禅宗力究参，圣像晨昏更勤礼。傥或一朝得入头，便有清声播人耳。慎勿悠悠过一生，没头浸在涛浪里。我今衰老百无能，随分山林且容与。汝来问讯我合掌，觌面何曾孤负汝。
箴仲规扁所居为清白居,元末明初,无愠,道人晏坐清白居，身心不动长如如。月窟深藏雪狮子，冰壶静贮银蟾蜍。绝色纯真妙难测，中下焉能造其域。不修梵行事空王，岂守邪禅作家贼。纵横廓落含十虚，三尺丈六携手归。彻骨风流秪者是，六门日夜扬光辉。灵利师僧近来少，往往多从外边讨。本无阶级坦然平，到此定应先跶倒。
次南堂韵送寿首座归扶桑,元末明初,无愠,屋头铁马声丁东，明明历历扬真风。老夫梦熟蓬莱宫，钧天乐广盈耳中。觉来轩知与神遇，逸响遗音竞奔注。梦觉曾无起灭心，帖然一似沾泥絮。道人推门露未乾，相看一笑非颟顸。十世古今融当念，大千沙界归毫端。爱尔年来手脚老，出没神机电光扫。南堂室内早鹰扬，钵袋千钧已传了。翻忆当时侍禅榻，开口便受拦胸踏。罔象明珠离水泥，轩辕宝镜开尘匣。明朝送君鄞水边，博多远泛东归船。老夫闭门仍打眠，更无心力论单传。
一笑轩为宗旨南作,元末明初,无愠,一笑轩中行复坐，青山白云不可唾。六户虚凝绝点尘，经案铜瓶安一个。灵山对众拈花时，百万龙象徒蚩蚩。金色头陀独解事，冁然微笑扬双眉。笑边真旨凭谁委，木强杨歧未相许。客来不必更踌躇，便应识取轩中主。
送渭侍者省师叔印宗就问讯,元末明初,无愠,徂徕之松渭川竹，劲节高标拔尘俗。衲僧行志亦如斯，甘分空山抱幽独。香严一击忘所知，鸟窠叠足忘危枝。只将松竹代说法，布毛何用拈来吹。道人东寺有师叔，慎莫抛家事驰逐。铁船打就已多时，归帆好趁东风熟。
白云山谷歌赠麟藏主,元末明初,无愠,白云缥缈无住著，独与青山如有约。暮向青山头上飞，朝来又抹青山脚。道人业空寂，不喜世上名。既爱白云白，复嗜青山青。结此茅庐事深隐，笑指云山当户庭。
赠道士凌云峰,元末明初,无愠,坐夏不出户，尘缘净于扫。羽客苕溪来，访我无生道。无生不可学，可学成缴扰。有物天地先，冥冥还杳杳。仙凡本一致，明悟当及早。蹠蹻岂永年，颜冉未曾夭。南薰破炎热，浓绿莺声老。与子两忘言，尘寰即蓬岛。
不归篇,元末明初,无愠,昨日又不归，今日又不归。竟自无归日，劳我长歔欷。歔欷为何事，怜此忘家子。弃却祖翁业，向外图经纪。岁月苦无多，悠悠水上波。心源未照廓，奈此生死何。
归来篇,元末明初,无愠,归来兮归来，归来免攀陪。山泉甘露味，草座黄金台。人生当自足，自足真天禄。宁为击壤歌，莫作穷途哭。一法不留情，青山四时青。折松拂石坐，白云林外行。
道初和尚悼偈,元末明初,无愠,人谓真际死，我谓真际生。真际本非幻，幻生真际名。禅房夜月冷，石塔春雨鸣。宗纲正落纽，伫立徒含情。
悼深居迪元师兄,元末明初,无愠,忆昔同参请，先师彊健时。一言未脱口，密意已先知。更不从人觅，终能厚自持。阴凉天下树，展卷且高吟。
题王山人草斋,元末明初,无愠,筑室凫溪上，松门日夜开。家贫无雀入，山好有僧来。雨漏重苫草，年深旋积苔。绕檐梨与栗，祗为子孙栽。
松岩杂言 其一,元末明初,无愠,石门关外天梯险，拚得身心到不难。为报五湖云水客，好来于此共跻攀。
松岩杂言 其二,元末明初,无愠,念念无生自入微，瓶中米尽腹中饥。夜深月下敲门急，道者蕉溪托钵归。
松岩杂言 其三,元末明初,无愠,跏趺默数鼻中息，始促须知久自长。日晚下床行一遍，石炉烧过几行香。
松岩杂言 其四,元末明初,无愠,心无可了何须了，道本无成作底成。野性好为泉石伴，隐居不是为逃名。
松岩杂言 其五,元末明初,无愠,山中十日九日雨，树头青青落不住。白犬寻踪入草间，惊起竹鸡飞上树。
松岩杂言 其六,元末明初,无愠,秋旦阴阴电光闪，起洗沙锅煮藜糁。细拨垆中火种无，邻寺疏钟隔重崦。
送净慈明侍者回东山,元末明初,梵琦,南屏山中五百众，大有神通并妙用。可怜辛苦宾头卢，无时不赴檀门供。就令侍者托钵归，眼上不惜长双眉。问渠扇子在何处，临风更索犀牛儿。犀牛儿吼难描摸，王维笔下丹青薄。西湖烟雨漫遮藏，日出东山露头角。
送的藏主归里,元末明初,梵琦,日本师僧皆可喜，不惮鲸波千万里。捐躯为法到南方，如此出家今有几。苦参的是禅家流，密證潜符更奇伟。从来佛祖是生冤，肯认山河为自已。五千余卷纸上语，却笑痴蝇钻未已。自家宝藏无一物，尽大地人提不起。年穷腊尽归去来，东风入律梅花开。
送兴藏主游金陵,元末明初,梵琦,春山青，春水绿。一枝两枝梅花开，十里五里村路曲。石城云影聚复散，草店鸡声断仍续。莫言描画心手拙，此景当前本奇绝。谁能一字施品评，简尽五千四十八。道人笑我虚开口，矢上加尖成漏透。背却法堂穿草鞋，井深绠短终难搆。
送性禅人之江湘,元末明初,梵琦,秋雨垂垂风飒飒，离思禅心乍离合。湘江东畔雁初来，渔唱穿云笛韵哀。更有芦花飞似雪，远山重叠锦屏开。痴儿唤作真如界，苦向宗门立知解。折脚匡床冷似冰，呈似老僧心不快。
送晟侍者,元末明初,梵琦,秋风处处飘黄叶，正坐蒲团缝坏衲。道人别我去游方，三度问渠渠不答。试看如今是甚时，千钧祖道悬于丝。师求弟子固未暇，可有弟子求其师。君不见投针彻底惊龙猛，酣醉在床犹未醒。拈得山僧兔角杖，他年卓在孤峰上。
送径山一藏主,元末明初,梵琦,一大藏教闲葛藤，尽大地人跳不出。梦庵本是奇衲子，夜半扶桑吐红日。拈起凌霄峰顶茶，却是洞庭湖上橘。三千世界庵摩勒，放开捏聚谁能诘。松风涧水自谈玄，却笑区区论权实。
鳌山赠仙岩金长老,元末明初,梵琦,有鳌山兮甚奇特，镇黄岩兮浮翠色。峭崔嵬兮高崱屴，直上云端望何极。君不见雪峰昔遇岩头老，三十年来尽颠倒。流出胸襟盖天地，鳌山店上方成道。龙鳞鳞，鱼鳞鳞，几番沧海飞红尘。毗岚猛风吹不动，十洲三岛长如春。
笑云,元末明初,梵琦,山中人笑云来去，几度欲留留不住。一片西兮一片东，为谁挂在青松树。有时卷，不论高低并近远。有时舒，南北西东满太虚。本自无心休问迹，悠扬散漫随风力。白衣苍狗任纵横，返寂还空何处觅。却恐山中云笑人，区区未免走红尘。但能放下便安乐，所以长将云喻身。
送可禅人,元末明初,梵琦,即心是佛无心道，不觉全身入荒草。语拙今人笑古人，古人却笑今人巧。后生晚长忌聪明，且要低头学老成。却忆南泉好言语，嘱渠痴钝过平生。
送宁侍者参方礼祖,元末明初,梵琦,佛祖丛中无位次，参方行脚谁家事。随兴一念便乖张，莫向禅门探意旨。须知真正道人家，到处忘怀悯自他。烂沙浮沤盛满钵，闲来石上种莲花。
送聪禅人,元末明初,梵琦,出门步步清猋起，一棹铁船三万里。大鱼刚被小鱼吞，缩却龙头展蛇尾。未到中原俱历遍，浙山如黛江如练。临风侧耳听乡谈，故国依然海西岸。
桂岩赠日本净居月长老,元末明初,梵琦,月中桂子飘岩幽，长成一树三千秋。秋风吹开枝上花，花所及处清香浮。月公本是管公裔，道誉之香塞天地。金粟如来梦幻身，不须更受菩提记。
海屋,元末明初,梵琦,普门道人索我歌，未免平地生风波。屋为海耶海为屋，海屋之义当如何。百千瀛渤从此起，起亦不离涓滴水。沃日滔天也大奇，卷舒只在轩窗里。
送僧之庐山,元末明初,梵琦,简寂观中甜苦笋，归宗寺里淡咸齑。庐山面目分明露，衲子身心特地迷。秋到树头黄叶落，夜深峰顶白猿啼。参禅若也求玄妙，十万流沙更在西。
澄灵散圣山居偈如宝藏主求和,元末明初,梵琦,因僧问我西来意，我话山居是几年。佛祖位中休著脚，凡愚社里且随肩。三间屋子藏山坞，万树松花照石泉。旷大劫来无改变，阿难依旧世尊前。
古木赠荣藏主,元末明初,梵琦,天地未分时，槎牙第一枝。阎浮虽有树，争奈结根迟。几回经寒几回热，柯似青铜叶如铁。挺立何愁动地风，高标可怕连山雪。楩楠杞梓总凡材，莫不皆从尺寸栽。不是千年万年物，转头便化为尘埃。
送吾禅人,元末明初,梵琦,古藤横瘦肩，两屦踏残雪。阳乌啼未休，春山若为别。䑃胧睡眼何处开，应向前途指明月。
初祖,元末明初,梵琦,三周寒暑汎重溟，遇著萧家有发僧。对朕者谁云不识，为谁辛苦到金陵。
五祖,元末明初,梵琦,母子师资也是闲，分明此道播人间。后来话柄凭谁举，多种青松满四山。
六祖,元末明初,梵琦,多少黄梅会里僧，一时放过岭南能。至今大庾山头石，岁岁春风长葛藤。
马祖,元末明初,梵琦,即心即佛口喃喃，非佛非心转不堪。八十四人门户别，何曾一个是同参。
寄高丽桧岩至无极长老 其一,元末明初,梵琦,五冠山上看飞瀑，下有寒潭万丈深。见说神龙降已久，金身入钵大如针。
寄高丽桧岩至无极长老 其二,元末明初,梵琦,金刚一万二千峰，远近高低各不同。若个峰头堪著我，他年縳屋隐其中。
十二时颂,元末明初,梵琦,酉时红日下西山，草屋柴门及早关。几个老乌松顶薄，清晨飞去夜方还。
谢人送炭,元末明初,梵琦,晚来晓起满炉红，潦倒无能一病翁。因忆古人生意在，正当腊月有春风。
送质禅人游南岳,元末明初,梵琦,古路迢迢往复回，白云终日冷成堆。半千尊者无寻处，石上幽花带露开。
送宜禅人之姑苏,元末明初,梵琦,洞庭一望水漫漫，去路遥随眼界宽。红蓼白蘋秋正好，不知谁把钓鱼竿。
闻子规,元末明初,梵琦,啼来啼去一声声，却笑离人不解听。何处故乡归未得，白云空锁乱山青。
送人礼宝陁,元末明初,梵琦,万种千般在一心，宝陁岩上觅观音。直饶见得分明了，依旧云遮紫竹林。
秋日登御风台,元末明初,陈亮,雁峰有高台，西望近林岭。乘闲一展眺，举步凌绝顶。秋高灏气肃，风物渐凄冷。寒螀始发声，过雁有遗影。惟时收穫竟，远目足驰骋。北海澄不波，西山碧逾净。萧晨感摇落，赏玩爱清景。未结尘外游，即此足幽屏。
古意呈陈汉臣,元末明初,陈亮,郁郁涧底松，离离原上草。春风一吹拂，秀色相映好。金商行素秋，滋蔓已枯槁。大材终不凋，且向岩壑老。娟娟孤生竹，托根在别岛。枝干苦不长，风烟莫能扫。寒暑更代谢，霜雪正倾倒。相期抱幽独，贞坚以为保。
秋日感怀,元末明初,陈亮,白露下庭树，忽然天地秋。萧条海上望，怆恻令人愁。世路日梗纷，干戈满中州。王业岂不广，居然如缀旒。嗟彼徇名人，尚爱关内侯。南琛效职贡，尽逐沧溟舟。印绶何累累，报国无良筹。独有云台子，深怀蹙额忧。
游瑞岩,元末明初,陈亮,古磴入幽洞，危亭俯层巅。昔闻魑魅居，幻作兜率天。生平爱奇观，双屐劳攀缘。安知穷海陬，有此佳山川。凉秋天宇晶，四壁无浮烟。凭高送远目，海色清无边。开筵荐芳樽，拂石看名镌。登临惬素赏，感槩伤华颠。一丘志未酬，百虑纷相牵。日夕返吾策，高怀徒怅然。
奉别吴志孚先生,元末明初,陈亮,泽国鸿雁集，衡门风雨深。斋居抱行素，恻恻感秋吟。久怀延陵风，高驾幸过临。惠然襟期合，孰云旷难寻。既洁樽中醪，载拂床上琴。无言一会易，赖写千古心。忆昔倾盖时，游集多朋簪。临觞忽不乐，感旧复慨今。盛时不重来，白发苦相侵。斯文恐将坠，勖尔道自任。三江多兰茝，地古饶云林。跂望信修阻，尚忆金玉音。
陪徐汝澄元晖元中张宗献陈彦初诸君饮陈太真湖亭顺泛沧洲矶游三山书院沿郭西而归同赋,元末明初,陈亮,白日照湖曲，嘉树蔼芊芊。开筵眺丽景，卷幔俯晴川。远岫列苍翠，芳洲纷眇绵。挥觞观鱼鸟，写兴吟兰荃。落日举轻棹，幽情期赏延。沿淮入空阔，望尽云霞天。天际见新月，城头生暮烟。预愁鼓角动，饮散各言旋。
秋日访董伯元于玉溪李子麒招饮得吟字,元末明初,陈亮,久别乖致书，暂喜能盍簪。访旧获新益，式契求友心。半生绍箕裘，常恐力不任。栖迟就荒陋，孰使殷忧深。溪光湛虚明，露气浮高林。虚斋坐超越，庶以开烦襟。杯盘劳亲朋，幽赏难重寻。聊持合并乐，写作清夜吟。
高彦恢适安堂,元末明初,陈亮,即地可栖遁，何必远结庐。作堂依故宅，聊以适起居。青青映户庭，嘉木罗且敷。图史积左右，日与文士俱。有时风日佳，行吟步前除。萧散咏乐情，畅然形神舒。用世岂无心，出门畏嵚岖。优游保贞素，庶得遗毁誉。
澹虚亭为何明府作,元末明初,陈亮,结宇临清旷，宾客日过从。有时抱幽独，深觉心赏通。霁月澄清景，微云含水容。群动喧已寂，众色望俱空。了与世氛远，豁然心境同。冥怀信足乐，王事徒劳衷。何日拂衣去，高攀陶令风。
六月初七夜与岭南族中长少二十二人乘月泛西湖示诸同游,元末明初,陈亮,落日动高兴，轻舟过碧浔。方欣齐桡乐，复惜群山阴。时爱波上月，清光犹未沉。乍离洲渚浅，稍入蒲荷深。花香袭人衣，水风凉我襟。杯行吸素彩，曲度飘清音。繁华不可再，新赏良在今。
再送唐进士士昭之京,元末明初,陈亮,鸷鸟刷劲翮，志欲凌九霄。神鱼鼓巨浪，岂惮禹门遥。十年磨干将，试用在一朝。学富名早著，才高擢宜超。衰年辱见知，听言生风飙。将期白首好，无奈青云招。春风吹江水，草色满河桥。追攀不可及，伫立送行镳。
田园感兴,元末明初,陈亮,近宅数亩田，种秫仍种粳。三时力农事，幸见秋禾登。大儿能了官，输租先入城。小儿方能学，稍长还愿耕。不喜儿孙多，不愿仓廪盈。所愿薄税敛，庶几家业成。
壬辰春淮南有警报元帅吴公首议筑城求故址刘氏祠堂在焉伤其毁拆慨然有作,元末明初,陈亮,涌泉门北湖西偏，刘公祠堂垂百年。华榱杰栋压湖曲，老榕脩竹摩苍烟。羽书昨日淮南至，官司已卜城濠地。毁垣拆屋行见嗟，累岁经营旬日废。风亭月榭一时空，回首旧游如梦中。更说当年樗里子，谁令卜宅近秦宫。
题画竹,元末明初,陈亮,王维远矣萧郎死，墨竹古来俱可数。自从老可出湖州，世人始信前无古。此图高古不知名，欲与湖州相抗衡。森森矛戟自相向，淅淅枝条如有声。高堂素壁时张挂，潇洒浑疑却炎夏。莫言无地种琅玕，自有清风满图画。
悼犬行,元末明初,陈亮,沙村月黑无人行，猛兽咆哮绕舍鸣。时来攫取村中犬，突入篱落居人惊。韩卢乌喙誇疾足，平地宁知罹虎毒。十家九室无吠声，更恐穿牢噬黄犊。君不见岑君昔在魏郡时，吠犬不惊足生氂。又不见九江当年有循吏，群虎渡河俱远避。方今政美时复平，那得此物来纵横。谁能驱屏入穷谷，却使驺虞地上行。
雪山歌送人宰蜀邑,元末明初,陈亮,西山巀嶭连云起，东望锦城如井底。四时积雪不曾消，春来尽作巴江水。郎官未识蜀山川，马首西行如上天。归到琴堂长对雪，益思美政答丰年。文翁旧化今如梦，期月应知蔼弦诵。蜀人解道杜陵诗，尽说公来雪山重。
戏简彦衡彦宾昆仲兄客陆庄弟客镇右,元末明初,陈亮,陆浑庄畔多芳树，旧识德成岩下路。书堂正对大溪头，犹是伸蒙旧居处。读书何必傍溪山，书编幽兴自相关。亦知林下云泉好，应恨堤中日月闲。客衣未垢宁辞浣，湖上月明随往返。却忆惠连深下帷，一去不知春事远。近堤蒲叶已含滋，五日归心岂肯迟。预拂东林松下石，与君长日话襟期。
送林孔逸从军北上,元末明初,陈亮,脱却缝掖衣，更结曼胡缨。安能郁郁事笔砚，男儿本自重横行。越王山下秋风起，塞北此时严保垒。皇家选士重防秋，迢递征途从此始。从军莫问所从谁，抱艺怀才无不宜。筹边亦自有奇策，专事弓刀徒尔为。此行壮气何激烈，酌酒送君那忍别。万里封侯非所难，玉关功成须早还。
赋得万石冈为宗献刘君作,元末明初,陈亮,苍山西行争骏奔，众峰独有筹峰尊。连冈坡陀走平陆，参错万石如云屯。我疑秦人鞭石走，来与人间作岗阜。又疑仙子遗羊群，有形犹似猛兽蹲。乃知元气自凝结，异状奇姿纷突兀。秋风不扫白云根，晓雾长迷玄豹穴。曾闻山下有高坟，彭城余泽多子孙。声名能与崇冈并，他日当为万石君。
代赋野堂诗,元末明初,陈亮,白沙深浅映丛篁，中有幽人卜草堂。绕屋晴波浮鸭绿，近堤新柳拂金黄。芳洲水满凫鸥集，曲岸风来杜若香。小艇繫篱闲不钓，青山当户澹相忘。幽居岂必岩栖远，涉世何如书味长。庞德只将安遗子，冯唐不觉老为郎。床头古帖从人借，缸面新醪约客尝。谁道沽名高世俗，悬知得趣在林塘。胜游屡接湖山赏，晚学难追翰墨场。时得抱琴弹夜月，濯缨遗曲和沧浪。
答林兄宗正同寓邑之溪上,元末明初,陈亮,自有当年约，宜开此日襟。相逢秋叶尽，共话夜灯深。疏拙缘多难，迟回负寸心。怀君吟啸地，图史满东林。
寄道士陈芝山,元末明初,陈亮,客舍重相问，仙标见转难。一年秋复尽，两地月同看。宫巷闻弦诵，霞洲想佩环。圣朝方急士，莫倚是黄冠。
九月节后希石林公邀游西岩分得须字,元末明初,陈亮,佳色尚未远，登临兴不孤。秋风吹远树，暮色满平芜。白发题诗懒，黄花汎酒须。幽栖终未果，即此寄欢娱。
题洋江林彦祯所藏洋江春晚图,元末明初,陈亮,江上晓来晴，春波鸭绿生。山云半敛色，汀芷尽含荣。野艇乘潮去，官桥隔岸横。亭中舒眺者，犹有爱鹅情。
沧浪清隐,元末明初,陈亮,我爱沧浪水，千寻见底清。月明三岛近，风定一波平。清隐将遗世，垂竿不钓名。何时歌鼓枻，相就濯尘缨。
赠延平王指挥,元末明初,陈亮,将军英年负才武，坐镇闽藩乐风土。旆拂九华峰际云，帆开双剑津头雨。太平不复事刀弓，对酒投壶如祭公。胜游随处题名在，何必燕然纪战功。
寄陈叔起时在永嘉不归,元末明初,陈亮,闽南一别几经秋，林馆莺花忆旧游。过雁不堪频北望，沧江无奈自东流。风尘冉冉逢人少，江草萋萋向客愁。白发丹青应更好，何时飞翰寄沧洲。
拟咸阳怀古,元末明初,陈亮,群山迢递走咸阳，王业当年此地昌。天府首开秦社稷，金城今作汉封疆。渑池北入河流去，轵道西连草树荒。故苑离宫何处是，空令词客吊兴亡。
代送林童子恩荣学道之延平,元末明初,陈亮,一棹夷犹上剑津，烟霞楼观可栖身。云山漫漫空伤别，野鹤昂昂已出尘。溪路梅花千树雪，仙家瑶草四时春。他年鍊得金丹就，持向高堂寿老亲。
奉寄高廷礼时求贤甚急高且讲学编诗不暇,元末明初,陈亮,壮游心事已蹉跎，寂寞扃扉似养疴。秋尽却看来雁少，暮愁空对远山多。频伤白露摧兰蕙，独羡清风满薜萝。见说新编又超绝，近来衡鉴复如何。
登栖云寺怀原无极上人,元末明初,刘涣,寻幽蹑危磴，步尽得兰若。层云荡胸起，飞瀑当面泻。秋色杖屦外，夕照峰峦下。寂寂白云窗，不见安禅者。
小游仙二首 其二,元末明初,刘涣,綵女香衣结翠缨，瑶笙学弄凤凰声。玉楼彻夜无人锁，十二栏杆月自明。
折枝芙蓉,元末明初,刘涣,渚宫秋老夕阳多，无复君王避暑过。席上舞衣零落尽，独留团锦照苍波。
寿陈晓山富春人号春江渔者,元末明初,陈雷,春江渔者词林客，投老栖迟尚异乡。七里滩头烟水远，一竿风外钓丝长。赤霄白日飞鸾鹄，碧树丹山集凤凰。我亦平生爱潇洒，放歌还许濯沧浪。
寄姻友王近智,元末明初,陈雷,梦绕故山归未得，俱将旅鬓逐年华。烟村白屋留孤树，野水危桥踏卧槎。倚马文章真可羡，寄鱼音信莫令赊。雄飞总是寻常事，须用穷年读五车。
效唐近体二首奉贽云门张布政 其一,元末明初,陈雷,湖山佳丽有余晖，台辅星明近紫微。月转桐阴书帙静，幕深花影吏人稀。九重浩荡恩尤渥，万里扶摇志不违。无计干时空潦倒，却令山鸟怪儒衣。
效唐近体二首奉贽云门张布政 其二,元末明初,陈雷,异乡身世寄飘零，毕娶犹惭向子平。云外青山他自好，雨中苍葑若为耕。盐车困骥思刍秣，涸辙穷鳞待水生。重觅西湖旧游路，舞堤杨柳不胜情。
赋孙德芳雪香斋,元末明初,陈雷,淡妆素服出天真，彷佛罗浮世外身。自与芝兰同气味，不须霜月借精神。暗熏诗梦春先到，光映书帷夜转新。三嗅怅然成独咏，为怜清绝更无伦。
钓鱼图,元末明初,陈雷,歌向沧浪独羡鱼，钓竿闲却意何如。磻溪梦里青山老，犹遇君王载后车。
咏轩为金子尚赋,元末明初,周棐,大雅辍微响，新声竞哇淫。行行谁不迷，举世莫能箴。慨彼深巷士，渊渊多古心。览物易成感，呻吟畅中襟。初聆韶濩鸣，再听鸾鹄吟。清泠播空象，要妙谐八音。讵惟孱懦兴，幽夔亦萧森。缘知美刺间，感创非独今。王风日已覃，王泽日已深。殷勤诵功德，永远被瑟琴。
雨后步南园,元末明初,周棐,栽蔬遍南圃，雨足蔬已长。晨夕供采掇，筐篚充所将。岂无膏粱思，自顾不可常。愿言使无违，澹泊庸何伤。
虚白室为毛经历赋,元末明初,周棐,端居养幽素，冲然澹无滓。岂乏华藻荣，涅缁恐兹始。一室洞昭融，于焉表微旨。蒙庄亦何人，先予契斯理。
送刘中得行字,元末明初,周棐,惠风育繁卉，旭景蔼春晴。端居感时迁，况抱离人情。华觞惬未足，中怀在严程。还当南荣卧，怅对浮云行。
听顾道友吹双孔笛,元末明初,周棐,幽人制清管，二指宣宫商。夕响随风迥，余悲绕山长。危叶振欲脱，微波动还扬。远近同一听，感余非故乡。
夏日即事,元末明初,周棐,新浴坐溪馆，微凉在虚襟。风条振宿雨，石泉和鸣琴。因兹尘外境，怡我关世心。何事城郭居，烦思苦沈沈。
雨夜感怀二首 其二,元末明初,周棐,揽衣起中夜，感叹成啸歌。百年事形骸，所得良不多。生理既茫昧，动静防祸罗。归哉南山陲，石田荫松柯。
蒋氏小瀛洲,元末明初,周棐,茫茫人海小瀛洲，灵草丰茸碧树幽。底用风轮通弱水，时逢云袂下浮丘。天阴图画龙鳞湿，月夜箫声鹤背秋。我亦平生有仙骨，归来同作采真游。
送僧住径山,元末明初,周棐,开士持衣登祖寺，迢遥双径接空虚。清晨唱梵层云表，白日传灯劫火余。山抱郡城飞雉堞，井通瀛海跃神鱼。高情也爱谈禅悦，许近牛鸣便筑居。
写怀,元末明初,邓羽,道人不作槐根梦，一片虚顽太古心。无雪可催苍桧老，有家原住白云深。山头月落虎长啸，海面风生龙自吟。世上何人窥此意，野花啼鸟是知音。
送王宣乐先生秩满归西江,元末明初,王佐,桐江八月西风急，冠盖纷纷送行客。相看俱是异乡身，满目离愁禁不得。君持教铎今十霜，缤纷桃李罗门墙。桷榱梁栋收时誉，行将此绩陈明光。明光尚远家林近，拨棹西还逐归兴。柯山云散晚峰青，苕溪水落寒潭净。到家正值黄花开，摧柑击蟹罗尊罍。霞觞满注为亲寿，华堂顿觉移蓬莱。人生百岁贵行乐，何必拘拘恋名爵。由来宦海多风波，伊孰如君独先觉。我来托交虽未深，多君意气如南金。欲知去住两相忆，明月一天千里心。
题九鸶图,元末明初,王佐,江南五月薰风起，烂熳荷花映湖水。翩翩属玉胡为来，结队连拳艳香里。缟衣鹤鹤明秋霜，高飞远举参翱翔。御风旋绕频睇盼，欲下不下仍徜徉。回头仰顾云边影，一声叫断波纹冷。惊回叶底锦鳞潜，唤破舟中渔梦醒。或来并宿垂杨矶，困倚斜晖两翼低。水面风烟共明没，湖边景物初凄迷。或来潜倚芙蕖立，侧身欲啄游鱼食。粉翅斜翻白练飞，荷盘露走明珠滴。止兹栖啄得其时，满目红芳良自怡。不随鸥鸟沙汀宿，不逐鸳鸯芦岸飞。有时直上青云内，鸾凤为班鹓作对。有时移入紫罗衣，能与皇家著荣贵。嗟哉君子有九思，貌此雪禽期自规。披图拂拭一观览，顿觉清风生羽仪。
题中秋宴别卷赠杨文英应贡之京,元末明初,王佐,三秋已半无炎暑，皎月行空净如洗。主人是夜绮筵开，如在广寒宫阙里。妙舞清歌乐未央，翻翻桂子飘清香。银蟾影落金樽酒，露华凉滴紫罗裳。翛翛轻吹摇庭竹，云母屏间瑩如玉。坐中急管间繁弦，花底绛纱笼凤烛。主人欲作朝天行，会我宾朋陈别情。以兹罄饮不辞酌，况值良宵对月明。明月满地琼瑶色，类子文光初奋迹。白璧离尘瑞影增，青萍出匣寒芒溢。酒酣为道行边程，吴山潞水蓟阳城。虎拜玉阶三策献，赢取青钱万选名。人生得志无逾此，肯学鹪鹩栖棘枳。尧舜君民当此时，要使勋名昭太史。
春江鱼乐,元末明初,王佐,春江水滑流寒玉，碧树笼烟暗江曲。小舟撑出柳阴来，荡破粼粼镜光绿。渔翁喜得鱼盈筐，议向前村换醽醁。陶然共醉艳阳天，杏花风暖推篷宿。
和江东黄谦咏梅韵,元末明初,王佐,江南昨夜东风动，冰花半吐横山洞。翠禽啼月雪初消，春光隐隐枝头送。罗浮梦散暮云平，寒溪淅淅流澌声。逋仙呵笔写吟景，孤高风调谁能京。
游上清宫,元末明初,王佐,解缆探奇胜，寻真觅旧踪。水帘晴霰落，丹灶暝云笼。鸾鹤无方跨，蓬壶有路通。一声长啸罢，身在洞天中。
叹髭白,元末明初,王佐,历尽风霜苦，髭须一旦皤。青看颏下少，白觉镜中多。不为诗肠累，其如酒病何。功名成底事，空自叹蹉跎。
虎引子图,元末明初,王佐,嗟彼猛虎群，纵横负嵎穴。眈眈劲气喷，桓桓威武烈。一啸风水号，两眸电光掣。惟有父子心，相从复相挈。
游丝,元末明初,王佐,闹处偏多静处稀，飘扬无力望中微。弱条织雨牵闺恨，断缕迎风惹客衣。低挂檐前萦落絮，高飏天外系斜晖。伤情最怕春归去，网住桃花不与飞。
新雁,元末明初,王佐,飒飒凉飙起素商，横斜几阵向南翔。寒依菰米陂田熟，夜宿芦花水国凉。片影带云横朔漠，数声呼雨下潇湘。往来天北天南路，遥认长汀是故乡。
游乌石山,元末明初,王佐,百尺峰头草树齐，肩舆遥上白云梯。一林秋景山如画，满地藤花径欲迷。风引磬声知寺近，雾连岩石觉天低。清游自有无边趣，拄笏松阴听鸟啼。
和高思庵,元末明初,王佐,七十年来鬓已皤，挂冠神武欲如何。传家有子登龙去，高卧无人问字过。宦海风波知己少，故园松菊惬情多。人生莫惜十分饮，须信光阴一掷梭。
京邸别友,元末明初,王佐,跃马关河别故人，云山数点绾离情。春风碧水思韩子，夜雨青灯病马卿。草色江空斟别酒，烟光风细衬归旌。故园明到如相问，犹困刘蕡旧短檠。
和夏方伯文闱中秋对月,元末明初,王佐,坐对槐阴月色过，碧空千顷溢金波。为看此夕清光满，不记中宵风露多。丹桂开时香缥缈，素鸾掀处影婆娑。蹇予旧是蟾宫客，笑问嫦娥识面何。
中秋无月,元末明初,王佐,刚到中秋景即阑，嫦娥羞涩倦乘鸾。广寒门掩霓裳歇，丹桂香销玉兔寒。美景已辜今夕赏，清光动是隔年看。何当觅取王生管，吹破重阴见玉盘。
花封琴韵,元末明初,王佐,公庭无事理瑶琴，一曲阳春太古音。碧落霜清山鹤唳，寒潭烟净水龙吟。调同千古南薰谱，响杂三秋午夜砧。单父当年成治化，芳名赢得到于今。
谢周序班叔理写画,元末明初,王佐,多君为我写江山，珍重摩挲老眼看。五十年前同笔砚，交情多在此图间。
题鹦鹉,元末明初,王佐,为禽禽语是禽言，何必声声学语论。莫道性灵多巧舌，金笼深锁度黄昏。
上清宫留饮,元末明初,王佐,羽仙邀我饮流霞，不觉松梢日已斜。鹤背洞箫归路晚，一声吹落碧桃花。
题菊柬林司成先生,元末明初,王佐,紫翠丛中独隐奇，风霜饱历灿东篱。寄语柴桑老居士，好归吟赏莫教迟。
读花蕊词,元末明初,王佐,朝拥红妆出大家，酣歌玉树后庭花。谁知擒虎兵临日，背井风寒泣丽华。
宫怨,元末明初,王佐,芙蓉帐冷减容光，愁倚薰笼懒着床。寒气逼人眠不得，钟声催月下回廊。
