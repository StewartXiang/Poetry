题目,朝代,作者,内容
满江红·再题精忠柏，调寄满江红，步武穆韵,清末民国初,王照,世宙无常，总万汇、终归衰歇。贯今古、精神郁勃，惟兹义烈。雠陷亚夫牵甲楯，中伤斛律歌明月。抱不平、江水咽胥涛，同凄切。莫须有，冤谁雪。涅背字，几埋灭。计偏安，一任方舆残缺。大厦知难支一木，痛心忍溅忠臣血。轮囷姿、耻伴幕乌巢，卑廷阙。
西江月·赠南郑彭翼仲，调寄西江月,清末民国初,王照,咫尺仙源有路，此中人不知秦。数家临水自为邻。三斗俗尘扑尽。莫说蒹葭倚玉，忘形尔我无分。绿杨宜作两家春。沾得流风余韵。
如梦令·仲冬望日独坐航泊轩迎月，调寄如梦令,清末民国初,王照,林隙灯光明灭。远岸暮钟敲彻。风定碧云凝，托起一轮寒月。清绝。清绝。照见满湖澄澈。
鹧鸪天·闲窗遣兴，调寄鹧鸪天,清末民国初,王照,远近鸣蜩迭送声。浮空云影弄阴晴。小斋镇日明窗启，不待迎秋气自清。同鹤梦，共鸥盟。坐观垂钓水盈盈。荷香趁暝来寻我，藤榻初眠未掩荆。
如梦令·晓色，调寄如梦令,清末民国初,王照,万树团圞笼雾。旭影彤云遮护。人起不惊鸥，负手堤边轻步。清趣。清趣。领得一湖风露。
西江月·新置小舟，邀友未至，调寄西江月,清末民国初,王照,雨润芭蕉叶大，凉秋百卉增妍。草堂凝望树云天。佳客空怀缱绻。准备烟波载酒，不须书画盈船。小航镇日自萧闲。老柳根边系缆。
捣练子·晚景，调寄捣练子,清末民国初,王照,新雨后，碧天长。秋入苍葭一味凉。独坐移时云水静，月钩斜挂柳梢黄。
忆江南·蜂雕窗纸，孔密如纱。喜而有作，调寄忆江南,清末民国初,王照,花光满，深屋隔帘重。怪底游蜂能解事，碎雕窗纸透玲珑。阵阵入香风。
点绛唇·雪后湖东回望，调寄点绛唇,清末民国初,王照,春雪初晴，远峰头戴斑斑白。云山开廓。高柳摇城郭。移棹东西，一曲穿溪彴。环湖宅。水天不隔。一点尘无著。
西江月·寄赠黄秀伯，调寄西江月,清末民国初,王照,二一庐前春满，先生报道迁居。林花惨淡鸟欷歔。似怨薄情轻去。不是薄情轻去，先生实被饥驱。此闲老友赋邛须。他日能无还顾。
雪泥一印诗余删存西江月·三浦一竿老人宅作，老人曾为县令，归隐高知县北郭,清末民国初,王照,彭泽当年斗米，少陵此日渔翁。北山倾黛腻波中。浓蘸一竿翠重。园果肥添雨雨，林花乱舞风风。老仙不醉总颜红。手摘金团如瓮。
满江红·高知港外舟中作,清末民国初,王照,数点征帆，凭栏处、海天萧瑟。试侧耳、鲸鲵鼓荡，风雷消息。蚩蠢群生谁济渡，时机万变难窥测。叹两年、髀肉暗中生，增悽恻。望燕阙，妖氛塞。连海岱，云头黑。为关心添几许，鬓边霜色。潭底龙囚思致雨，阱中虎伏飞无翼。待何当、奋力再腾骧，除奸慝。
南乡子·宇治桥作,清末民国初,王照,山水气空灵。两岸林峦列画屏。倚枕滩声清刷耳，泠泠。况复深宵月下听。芳草未流萤。对面楼帘卷水晶。几处凭栏夜无语，冥冥。高下疏灯影带青。
照胆台诗余删存临江仙·照胆台东轩赏雨，调寄临江仙,清末民国初,王照,风雨满湖游未便，开轩静对荷塘。摇摇数点泣新妆。盖倾珠乱撒，蒲柳不禁凉。枝蔓绕池杂疏密，透来一角湖光。隔湖缥缈见青苍。模糊城郭是，一抹绿烟长。
南乡子·由照胆台散步西行，调寄南乡子,清末民国初,王照,信步绕湖边。云懒山慵近午天。柳岸荷塘度人影，萧闲。梵宇钟声宕碧烟。几折路回环。逦迤行过竹素园。池馆亭台数不尽，绵延。鸡犬人家半是仙。
高阳台·怡园曲社,清末民国初,夏孙桐,絮搅天愁，花随水去，冶辰分外惊心。屧声喧廊，尘香到处堪寻。薰风沸暖笙歌地，早瞢腾、一片藤阴。昼沈沈。不信欢场，不悟春深。年时醒却华胥梦，笑闲招鹤侣，倦听鹃音。木石心肠，吴儿那解新吟。茶烟半向清池影，怕回看、浅鬓而今。更谁禁。万竹斜阳，笛破穿林。
夜飞鹊·望亭雨泊，偕艺风同作，绘同舟听雨图纪之,清末民国初,夏孙桐,西风暗、吹雨黄叶声边。孤棹冷泊吴烟。津桥星火半明灭，羁人相对迟眠。潇潇又成阵，正山钟搀断，野柝催阑。清愁万点，任篷窗、一向无言。凄绝转蓬身世，偏共卧沧江，经岁经年。今夕茫茫云水，波深月黑，何处鸣舷。拥衾剪烛，想芦中、梦醒都寒。怕栖乌惊起，明朝揽镜，换了朱颜。
疏影·题陈同叔绿梅花下填词图,清末民国初,夏孙桐,垂垂冻碧。对翠尊酒冷，香堕吟席。石火光阴，花谢花开，何郎自恋江国。看花白发人还在，懒谱入、东风瑶笛。只绮窗、一树多情，伴得旧时词客。坛坫今推祭酒，梦痕认画里，襟调清逸。月淡黄昏，鹤瘦苔枯，我共心耽幽寂。空山福分原非易，恨却污、春明尘色。待那时、翠翼啁啾，更卜岁寒消息。
征招·天平春眺,清末民国初,夏孙桐,撑烟蹙雾青螺影，春山共人俱瘦。磴窄扫苔，斑冷沈沈清昼。昔游还省否。只惊得、落花偏骤。树窟鹰呼，石潭鱼静，夕阳时候。生就薜萝心，登临处、依依几番回首。万绿又天涯，醉东风如酒。危阑留恋久。更遥看、五湖云厚。怎肠断、一一鹃声，送晚篷归后。
长亭怨慢·丙申春暮，将去吴中，同人载酒，招游虎阜。赋此留别,清末民国初,夏孙桐,恁容易、江湖心冷。不语沧波，照人离影。倚醉风前，扣舷歌罢憺将暝。鬓丝如此，浑怕向，青山映。苦说约归期，仨负了、冲烟渔艇。大隐。话长安旧侣，几个断蓬飘梗。莺花梦里，早到处、送春愁更。问一片、莽莽吴云，可留得、鸥边干净。只笛语江城，还趁梅风凄哽。
红情·荷花生日,清末民国初,夏孙桐,愁红一色。便翠筒酹与，年年今日。锦烂云稠，暗里秋心有谁识。流水盈盈似梦，惆怅入、汀洲凉笛。莫更问、画舸鸳鸯，风露纵凄咽。消息。渺江国。叹剩粉堕脂，镜心凝碧。采香倦客。肠断凌波旧痕觅。为证三生絮果，轻换了、珠房冰菂。祗耿耿青霭里，暮天望极。
惜秋华·咏雁，用梦窗木芙蓉体,清末民国初,夏孙桐,渺渺霜程，问南飞倦翮，因谁憔悴。万里断云，殷勤寄将残字。应知顾影西风，梦故国、春花销绮。怜伊剩、天涯爪雪，鹓鸾还忌。惆怅望烟际。尽江湖遍历，荒凉如此。叫侣唤群，一样稻粱心瘁。愁看水涸沙昏，只似雪、芦花衔起。凄异。岭梅寒、暗思归计。
玉京谣·雪后独游江亭,清末民国初,夏孙桐,薄醉风欹帽，岁晚登临，霁景销空翳。认取高寒，苍烟林外时起。敛怨蛾、一面西峰，甚却懒、今朝梳洗。无人际。朱阑绕遍，闲成孤倚。年时拥鼻来吟，冷暖曾谙，是软红情味。过眼莺花，残僧多事还记。指望中、无限楼台，又剩粉、夕阳痕渍。黄昏未。沙路倦寻归骑。
瑞鹤仙·王半塘春明感旧图,清末民国初,夏孙桐,瘦苔寒更积。话梦痕前度，古庭烟寂。琴尊几年隔。又东风人世，晨星词客。愁缣恨墨。护尘封、笼纱自碧。恁悤悤、吟到黄垆，容易鬓丝催白。还忆。山青岭外花发。城南那番笺擘，芳韶暗惜。凭翠羽，诉陈迹。纵看花人在，霜浓春浅，怕歰梅边旧笛。只孤弦、犹抱冬心，岁寒耐得。
庆清朝·新年,清末民国初,夏孙桐,雪剩欺梅，烟轻度柳，瞒人最是东风。铜街似沸，一番箫鼓春浓。赚得杜郎吟赏，安排逐队斗青红。凭谁问、桃符换矣，如此悤悤。从此俊游递约，又试镫期近，挑菜人逢。随香趁麝，忺春忘了春慵。珍重钿车满路，莫教风雨妒花丛。安心未、垒泥社燕，还絮帘栊。
水龙吟·送张次山纳言赴江南,清末民国初,夏孙桐,恋人楼外峰青，一尊更倚危阑款。东风信骤，漫天絮影，为谁遮断。去国情怀，伤高涕泪，几人心眼。只觚棱转首，春花似梦，浑忘了，天涯远。南国荷衣初换。棹鸱夷、五湖波软。丛兰露沚，轻鸥雪渚，顿教尘浣。料有渔樵，望风争识，切云冠岸。愿朱颜好护，呼猿招鹤，洗山中怨。
解连环 癸卯八月，相国寺街访瑶华故宅，顾视辛丑回銮置顿，抚事郁伊，正不止怀古切声也,清末民国初,陈洵,梵钟寒彻。洗尘微暂阁，晚吹还掣。背细草、闲语斜阳，早魂断燕飞，那时归妾。又入铜驼，烧灰冷、似僧能说。想双蝉暗掩，梦短黍宫，概从销歇。西风又红水叶。念江淮未霜，北雁先别。数倦程、独客销凝，忍重写伤心，雨铃残阕。故国秋回，怨过眼、芳菲鸣鴂。劝行人、未须吊古，但思岁月。
更漏子,清末民国初,陈洵,烛双花，筵滴泪。争奈未成沉醉。怜强笑，见悲啼。眼边光景迷。关山路。伤心数。不抵谢家廊庑。千里月，五更云。此情天与亲。
罗敷媚,清末民国初,程颂万,冷鸳寻梦香苔径，泪湿黄昏。月上重门。卷尽湘帘细细云。篆烟不锁纤尘影，愁杀春人。妒杀春魂。一点余寒恋粉痕。
蝶恋花,清末民国初,程颂万,窗外东风池上柳。春恨年年，惆怅还如旧。帘底巧莺声乍溜。凭伊软语将花咒。浑是愁多兼病酒。梦冷鲛绡，背倚屏山后。娇绝黄昏人倦候。罗衣特地春寒瘦。
江城梅花引,清末民国初,程颂万,横塘双桨掠秋苹。荡愁根。剪愁根。艇子归来，阑角认灯痕。贪筑小楼临水住，多分月，有时香，都到门。闭门香篆懒重熏。月黯魂。花黯颦。被也被也恋不得，空惜余温。记取折枝花样画罗裙。记取裙边书小字，诗瘦也，比侬家，瘦几分。
巫山一段云,清末民国初,程颂万,暗月移鸳径，残烟罥画纱。病容扶起半夭斜。瘦减一分花。门掩枇杷树，春藏燕子家。侍儿催道卸盘鸦。今夜太迟些。
粉蝶儿 见雨中桃花作,清末民国初,程颂万,晓起房栊，丝魂又随春去。茜窗边、蝶衣慵补。掩啼妆，回慢脸，芳心低诉。觅香巢，只在画帘深处。舞红一架，狂心都变张绪。蠹笺间、写他蛮素。甚残阳，犹恋着，最高花树。泣东风，蓦和鹃语。
绮罗香 灯花,清末民国初,程颂万,芳飐铜荷，艳分银叶，那夕谢娘庭院。酒醒宵阑，记得背人偷剪。似罗帏、双双深笑也，一样春心撩乱。最怜伊、瘦不禁风，茜纱六扇夜频掩。飞蛾空扑兰焰。知是为侬效死，为花情愿。罢剔瑶钗，惯惹玉人纤腕。簇珠花、绛雪春融，裹金粟、彩云风颤。结相思、一点多情，绮窗幽梦断。
减字木兰花,清末民国初,程颂万,碧天如水。月上窗儿人未睡。睡了还休。若是醒来不许愁。手挼裙带。倩影徘徊帘子外。只隔中门。各自销魂到夜分。
临江仙,清末民国初,程颂万,一段柔情春款款，眉边无那闲愁。月明凉爽下西楼。枕函苏蝶梦，屏影并鸳俦。廿四桥边春有约，都归豆蔻梢头。十三年纪擘箜篌。背人肠欲断，不语泪双流。
点绛唇 戏咏迷藏,清末民国初,程颂万,曲曲闲房，笑人只有梁间燕。燕子窥见。空使人寻遍。步履声微，似隔银河远。门偷掩。知他那畔。逗响双金钏。
玲珑四犯 和易中实鬘天影事词韵,清末民国初,程颂万,一寸眉情，看逗入菱妆，春瘦多少。晕碧苔廊，满径履痕将老。楼外细雨飘愁，伴绣被、那知魂销。恨闰春、不闰兰夜，迟我背灯词稿。茜窗慵觅余寒，唾剩残茸，口脂香小。待松金钮鼠窥人，响送潜钩恼。回望半咫屏山，早睡煞、狸奴清悄。蓦一回拭枕，一回撩帕，没人知道。
凤凰台上忆吹箫 落红怨,清末民国初,程颂万,绮梦欺鹃，芳心忏蝶，夜来无数残红。恨纻衣频剪，小院人空。燕子归来相唁，香魂断、嫁与东风。愁无据、狸奴未省，暗蹴鞋弓。匆匆。昨宵私饯，乍撇了红楼，恩淡愁浓。祝明年再见，私语哝哝。阑角夕阳痕腻，青苔褥、暖衬蒙茸。恹恹思、蓦禁风刬，卷上郎骢。
桃源忆故人,清末民国初,程颂万,帘前几个伤春燕。悄立落红庭院。花外春愁不见。只共烟丝剪。倩魂吹落桃花片。枝上嫩莺犹啭。编得荑篮侧面。识个人心眼。
西湖杂诗 其一,清末民国初,沈曾植,湖上波光罨雪光，张祠清绝胜刘庄。仙人自爱楼居好，六面山屏晓镜妆。
西湖杂诗 其二,清末民国初,沈曾植,游船平浅泛槎䒀，隔一牛鸣路转纡。消得桑蓬残习否？中流容与数鸥凫。
西湖杂诗 其三,清末民国初,沈曾植,石罅苔花朱不枯，空岩乳水静舂揄。枫林一叶吊霜艳，竹翠万梢矜雪腴。
西湖杂诗 其四,清末民国初,沈曾植,江门帆点夕阳明，江上愁心向晚生。我寄悲怀东海若，要回胥种荡蓬瀛。
至鹿洞庭湖书院,清末民国初,陈衍,路转峰回处，苍松各不群。一溪都见底，五老尚横云。海外多奇字，山中只旧闻。流芳桥上伫，水石本清芬。
冬述四首示子培 其三,清末民国初,陈衍,往余游京华，郑君过我邸。告言子沈子，诗亦同光体。杂然见赠答，色味若粢醴。十年始会面，辍乐正读礼。从之索旧作，发箧空如洗。能者不自珍，翻悔笔轻泚。我言诗教微，百喙乃争启。风雅道殆丧，庞言天方癠。内轻感外重，怨诽遂丑诋。何人抱微尚，不绝如追蠡。宋唐皆贤劫，胜国空祖祢。当涂逮典午，导江仅至澧。先生特自牧，颇谓语中綮。年来积怀抱，发泄出根柢。虽肆百态妍，石濑下见底。我虽不晓事，老去目未眯。谅有古性情，汩汩任有瀰。
重九前一日汉上酒楼独饮,清末民国初,易顺鼎,终日一编不去手，终岁不窥园外柳。柳线黄金春色深，枝上流莺来劝酒。每岁花开不在家，今春花发如红霞。阿母携孙花下戏，檐前晨鹊声喳喳。人道汉书下酒物，谁道读书如读律。刘向黄金铸不成，奇字子云徒口吃。花落花开三万春，何如起舞北堂晨。新妇佳儿各一斗，醉中烂漫皆天真。臣是酒醒解上寿，不是花民即酒民。
遍游桂林山岩,清末民国初,金武祥,未暇骖鸾信不诬，玉簪罗带路纡萦。桂林山水甲天下，绝妙漓江秋泛图。
过虎门,清末民国初,康有为,粤海重关二虎尊，万龙轰斗事何存。至今遗垒馀残石，白浪如山过虎门。
闻意索三门湾以兵轮三艘迫浙江有,清末民国初,康有为,凄凉白马市中箫，梦入西湖数六桥。绝好江山谁看取？涛声怒断浙江潮。
出都留别诸公,清末民国初,康有为,天龙作骑万灵从，独立飞来缥缈峰。怀抱芳馨兰一握，纵横宙合雾千重。眼中战国成争鹿，海内人才孰卧龙？抚剑长号归去也，千山风雨啸青锋。
出都留别诸公,清末民国初,康有为,沧海惊波百怪横，唐衢痛哭万人惊。高峰突出诸山妒，上帝无言百鬼狞。岂有汉庭思贾谊，拚教江夏杀祢衡。陆沉预为中原叹，他日应思鲁二生。
夜宿海会寺赠至善上人,清末民国初,康有为,开士诛茅五老峰，手植匡山百万松。荡云尽吸明湖水，招月来听海会钟。初地雨花驯白牯，阴岩石气郁苍龙。读书无处归来晚，桂树幽幽烟雾重。
秋登越王台,清末民国初,康有为,秋风立马越王台，混混蛇龙最可哀。十七史从何说起，三千劫几历轮回。腐儒心事呼天问，大地山河跨海来。临睨飞云横八表，岂无倚剑叹雄才！
与菽园论诗兼寄任公孺博曼宣,清末民国初,康有为,一代才人孰绣丝，万千作者亿千诗。吟风弄月各自得，覆酱烧薪空尔悲。正始如闻本风雅，丽葩无奈祖骚词。汉唐格律周人意，悱恻雄奇亦可思。新世瑰奇异境生，更搜欧亚造新声。深山大泽龙蛇起，瀛海九州云物惊。四圣崆峒迷大道，万灵风雨集明廷。华严帝网重重现，广乐钧天窃窃听。意境几于无李杜，目中何处着元明？飞腾作势风云起，奇变见犹神鬼惊。扫除近代新诗话，惝恍诸天闻乐声。兹事混茫与微妙，感人千载妙音生。
蝶恋花,清末民国初,康有为,记得珠帘初卷处，人倚阑干，被酒刚微醉。翠叶飘零秋自语，晓风吹堕横塘路。词客看花心意苦，坠粉零香，果是谁相误。三十六陂飞细雨，明朝颜色难如故。
太平洋遇雨,清末民国初,梁启超,一雨纵横亘二洲，浪淘天地入东流。却余人物淘难尽，又挟风雷作远游。
台湾竹枝词,清末民国初,梁启超,郎搥大鼓妾打锣，稽首天西妈祖婆。今生够受相思苦，乞取他生无折磨。
台湾竹枝词,清末民国初,梁启超,手握柴刀入柴山，柴心未断做柴攀。郎自薄情出手易，柴枝离树何时还。
台湾竹枝词,清末民国初,梁启超,教郎早来郎恰晚，教郎大步郎宽宽。满拟待郎十年好，五年未满愁心肝。
纪事二十四首 其一,清末民国初,梁启超,人天去住两无期，啼鴃年芳每自疑。多少壮怀偿未了，又添遗憾到蛾眉。
纪事二十四首 其二,清末民国初,梁启超,颇愧年来负盛名，天涯到处有逢迎。识荆说项寻常事，第一相知总让卿。
纪事二十四首 其三,清末民国初,梁启超,目如流电口如河，睥睨时流振法螺。不论才华论胆略，鬒眉队里已无多。
纪事二十四首 其四,清末民国初,梁启超,青衫红粉讲筵新，言语科中第一人。座绕万花听说法，胡儿错认是乡亲。
纪事二十四首 其五,清末民国初,梁启超,眼中直欲无男子，意气居然我丈夫。二万万人齐下拜，女权先到火奴奴。
纪事二十四首 其六,清末民国初,梁启超,眼中既已无男子，独有青睐到小生。如此深恩安可负，当筵我几欲卿卿。
纪事二十四首 其七,清末民国初,梁启超,卿尚粗解中行颉，我惭不识左行怯。奇情艳福天难妒，红袖添香对译书。
纪事二十四首 其八,清末民国初,梁启超,惺惺含意惜惺惺，岂必圆时始有情。最是多欢复多恼，初相见即话来生。
纪事二十四首 其九,清末民国初,梁启超,甘隶西征领右军，几凭青鸟致殷勤。舌人不惜为毛遂，半为宗都半为君。
纪事二十四首 其十,清末民国初,梁启超,我非太上忘情者，天赐奇缘忍能谢。思量无福消此缘，片言乞与卿怜借。
纪事二十四首 其十一,清末民国初,梁启超,后顾茫茫虎穴身，忍将多难累红裙。君看十万头颅价，遍地锄麑欲噬人。
纪事二十四首 其十二,清末民国初,梁启超,匈奴未灭敢言家，百里行犹九十赊。怕有旁人说长短，风云气尽爱春华。
纪事二十四首 其十三,清末民国初,梁启超,一夫一妻世界会，我与浏阳实创之。尊重公权割私爱，须将身作后人师。
纪事二十四首 其十四,清末民国初,梁启超,含情慷慨谢婵娟，江上芙蓉各自怜。别有法门弥阙陷，杜陵兄妹亦因缘。
纪事二十四首 其十五,清末民国初,梁启超,怜余结习销难尽，絮影禅心不自由。昨夜梦中礼天女，散花来去著心头。
纪事二十四首 其十六,清末民国初,梁启超,却服权奇女丈夫，道心潭粹与人殊。波澜起落无痕迹，似此奇情古所无。
纪事二十四首 其十七,清末民国初,梁启超,华服盈盈拜阿兄，相从谭道复谈兵。尊前恐累风云气，更谱军歌作尾声。
纪事二十四首 其十八,清末民国初,梁启超,万一维新事可望，相将携手还故乡。欲悬一席酬知己，领袖中原女学堂。
纪事二十四首 其十九,清末民国初,梁启超,昨夜闺中远寄诗，殷勤劝进问佳期。绿章为报通明使，那有闲情似旧时。
纪事二十四首 其二十,清末民国初,梁启超,珍重千金不字身，完全自主到钗裙。他年世界女权史，应识支那大有人。
纪事二十四首 其二十一,清末民国初,梁启超,匆匆羽檄引归船，临别更悭一握缘。今生知否能重见，一抚遗尘一惘然。
纪事二十四首 其二十二,清末民国初,梁启超,曩译佳人奇遇成，每生游想涉空冥。从今不羡柴东海，枉被多情惹薄情。
纪事二十四首 其二十三,清末民国初,梁启超,鸾飘凤泊总无家，惭愧西风两鬓华。万里海槎一知己，应无遗恨到天涯。
纪事二十四首 其二十四,清末民国初,梁启超,猛忆中原事可哀，苍黄天地入蒿莱。何心更作喁喁语，起趁鸡声舞一回。
读陆放翁集,清末民国初,梁启超,辜负胸中十万兵，百无聊赖以诗鸣。谁怜爱国千行泪，说到胡尘意不平。
读陆放翁集,清末民国初,梁启超,叹老嗟卑却未曾，转因贫病气崚嶒。英雄学道当如此，笑尔儒冠怨杜陵。
读陆放翁集,清末民国初,梁启超,朝朝起作桐江钓，昔昔梦随辽海尘。恨杀南朝道学盛，缚将奇士作诗人。
读陆放翁集,清末民国初,梁启超,诗界千年靡靡风，兵魂销尽国魂空。诗中什九从军乐，亘古男儿一放翁。
东归感怀,清末民国初,梁启超,极目中原幕色深，蹉跎负尽百年心。那将涕泪三千斛，换得头颅十万金。鹃拜故林魂寂寞，鹤归华表气萧森。恩仇稠叠盈怀抱，抚髀空为梁父吟。
刘荆州,清末民国初,梁启超,二千年后刘荆州，雄镇江黄最上游。笔下高文蠹鱼矢，帐前飞将烂羊头。忍将国难供谈柄，敢与民权有夙仇。闻说魏公加九锡，似君词赋更无俦。
壮别,清末民国初,梁启超,赫赫皇华记，凄凄去国吟。出匡恩未报，赠缟爱何深。重话艰难业，商量得失林。只身浮海志，使我忆松阴。
壮别,清末民国初,梁启超,狂简今犹昔，裁成意苦何？辙环人事瘁，棒喝佛恩多。翼翼酬衣带，冥冥慎网罗。图南近消息，为我托微波。
自励,清末民国初,梁启超,平生最恶牢骚语，作态呻吟苦恨谁。万事祸为福所倚，百年力与命相持。立身岂患无余地，报国惟忧或后时。未学英雄先学道，肯将荣瘁校群儿。
自励,清末民国初,梁启超,献身甘作万矢的，著论求为百世师。誓起民权移旧俗，更研哲理牖新知。十年以后当思我，举国犹狂欲语谁。世界无穷愿无尽，海天寥廓立多时。
二十世纪太平洋歌,清末民国初,梁启超,亚洲大陆有一士，自名任公其姓梁。尽瘁国事不得志，断发胡服走扶桑。扶桑之居读书尚友既一载，耳目神气颇发皇。少年悬弧四方志，未敢久恋蓬莱乡。誓将适彼世界共和政体之祖国，问政求学观其光。乃于西历一千八百九十九年腊月晦日之夜半，扁舟横渡太平洋。其时人静月黑夜悄悄，怒波碎打寒星芒。海底蛟龙睡初起，欲嘘未嘘欲舞未舞深潜藏。其时彼士兀然坐，澄心摄虑游窅茫。正住华严法界第三观，帝网深处无数镜影涵其旁。蓦然忽想今夕何夕地何地，乃是新旧二世纪之界线，东西两半球之中央。不自我先不我后，置身世界第一关键之津梁。胸中万千块垒突兀起，斗酒倾尽荡气回中肠。独饮独语苦无赖，曼声浩歌歌我二十世纪太平洋。巨灵擘地镵鸿荒，飞鼍碎影神螺僵。上有抟土顽苍苍，下有积水横泱泱。抟土为六积水五，位置落错如参商。尔来千劫千纪又千岁，裸虫缘虱为其乡。此虫他虫相间天演界中复几劫，优胜劣败吾莫强。主宰造物役物物，庄严地土无尽藏。初为据乱次小康，四土先达爰滥觞。支那印度邈以隔，埃及安息侯官严氏考定小亚细亚即汉之安息，今从之。邻相望。地球上古文明祖国有四：中国及印度、埃及、小亚西亚是也。厥名河流文明时代第一纪，始脱行国成建邦。衣食衎衎郑白沃，贸迁仆仆浮茶梁。恒河郁壮殑伽长，扬子水碧黄河黄。尼罗埃及河名。一岁一泛溉，姚台姚弗里士河、台格里士河皆安息大河名。蜿蜿双龙翔。水哉水哉厥利乃尔溥，浸濯暗黑扬晶光。此后四千数百载，群族内力逾扩张。乘风每驾一苇渡，搏浪乃持三岁粮。汉书《西域传》言：“渡西海不得风，或三岁乃达。”西海即地中海也。就中北辰星拱地中海，葱葱郁郁腾光铓。岸环大小都会数百计，积气淼淼盘中央。自余各土亦尔尔，海若凯奏河伯降。波罗的与亚剌伯，二海名。西域两极遥相望。亚东黄渤谓黄海、渤海。壮以阔，亚西尾闾身毒洋。谓印度洋。斯名内海文明时代第二纪，五洲寥邈殊未央。蛰雷一声百灵忙，翼轮降空神鸟翔。哥伦布初到美洲，土人以为天神，见其船之帆，谓为翼也。咄哉世界之外复有新世界，造化乃尔神秘藏。阁龙日本译哥伦布以此二字。归去举国狂，帝国挟帜民赢粮。谈瀛海客多于鲫，莽土倏变华严场。朅来大洋文明时代始萌蘖，亘五世纪堂哉皇。其时西洋谓大西洋。权力渐夺西海谓地中海，用汉名也。席，两岸新市星罗棋布气燄长虹长。世界风潮至此忽大变，天地异色神鬼瞠。轮船铁路电线瞬千里，缩地疑有鸿秘方。四大自由谓思想自由、言论自由、行为自由、出版自由。塞宙合，奴性销为日月光。悬崖转石欲止不得止，愈竞愈剧愈接愈厉卒使五洲同一堂。流血我敬伋顿曲，觅得檀香山、澳大利亚洲者，后为檀岛土民所杀。冲锋我爱麦寨郎。以千五百十九年始绕地球一周者。鼎鼎数子只手挈大地，电光一掣剑气磅礴太平洋。太平洋，太平洋，大风泱泱，大潮滂滂。张肺歙地地出没，喷沫冲天天低昂。气吞欧墨者八九，况乃区区列国谁界疆。异哉似此大物隐匿万千载，禹经亥步无能详。毋乃吾曹躯壳太小君太大，弃我不屑齐较量。君兮今落我族手，游刃当尽君所长。吁嗟乎，今日民族帝国主义正跋扈，俎肉者弱食者强。英狮俄鹫东西帝，两虎不斗群兽殃。后起人种日耳曼，国有余口无余粮。欲求尾闾今未得，拚命大索殊皇皇。亦有门罗主义北美合众国，潜龙起蛰神采扬。西县古巴东菲岛，中有夏威八点烟微茫。太平洋变里湖水，遂取武库廉奚伤。蕞尔日本亦出定，座容卿否费商量。我寻风潮所自起，有主之者吾弗详。物竞天择势必至，不优则劣兮不兴则亡。水银钻地孔乃入，物不自腐虫焉藏。尔来环球九万里上一沙一草皆有主，旗鼓相匹强权强。惟余东亚老大帝国一块肉，可取不取毋乃殃。五更肃肃云雨霜，鼾声如雷卧榻傍。诗灵罢歌鬼罢哭，问天不语徒苍苍。噫嚱吁，太平洋，太平洋，君之面兮锦绣壤，君之背兮修罗场。海电兮既没，舰队兮愈张。西伯利亚兮，铁路卒业，巴拿马峡兮，运河通航。尔时太平洋中二十世纪之天地，悲剧喜剧壮剧惨剧齐鞈鞺。吾曹生此岂非福，饱看世界一度两度兮沧桑。沧桑兮沧桑，转绿兮回黄。我有同胞兮四万五千万，岂其束手兮待僵。招国魂兮何方，大风泱泱兮大潮滂滂。吾闻海国民族思想高尚以活泼，吾欲我同胞兮御风以翔。吾欲我同胞兮破浪以飏。海云极目何茫茫，涛声彻耳逾激昂。鼍腥龙血玄以黄，天黑水黑长夜长。满船沉睡我徬徨，浊酒一斗神飞扬。渔阳三叠魂憯伤，欲语不语怀故乡。纬度东指天尽处，一线微红出扶桑，酒罢诗罢但见寥天一鸟鸣朝阳。
广诗中八贤歌 其一 诸暨蒋智由观云,清末民国初,梁启超,诗界革命谁欤豪？因明钜子天所骄，驱役教典庖丁刀，何况欧学皮与毛。
去国行,清末民国初,梁启超,呜呼济艰乏才兮，儒冠容容。佞头不斩兮，侠剑无功。君恩友仇两未报，死于贼手毋乃非英雄。割慈忍泪出国门，掉头不顾吾其东。东方古称君子国，种族文教咸我同。尔来封狼逐逐磨齿瞰西北，唇齿患难尤相通。大陆山河若破碎，巢覆完卵难为功。我来欲作秦廷七日哭，大邦犹幸非宋聋。却读东史说东故，卅年前事将毋同。城狐社鼠积威福，王室蠢蠢如赘痈。浮云蔽日不可扫，坐令蝼蚁食应龙。可怜志士死社稷，前仆后起形影从。一夫敢射百决拾，水户萨长之间流血成川红。尔来明治新政耀大地，驾欧凌美气葱茏。旁人闻歌岂闻哭，此乃百千志士头颅血泪回苍穹。吁嗟乎！男儿三十无奇功，誓把区区七尺还天公。不幸则为僧月照，幸则为南洲翁。不然高山蒲生象山松荫之间占一席，守此松筠涉严冬，坐待春回终当有东风。吁嗟乎！古人往矣不可见，山高水深闻古踪。潇潇风雨满天地，飘然一身如转蓬，披发长啸览太空。前路蓬山一万重，掉头不顾吾其东。
台湾竹枝词,清末民国初,梁启超,绿阴阴处打槟榔，蘸得蒟酱待劝郎。愿郎到口莫嫌涩，个中甘苦郎细尝。
台湾竹枝词,清末民国初,梁启超,韭菜花开心一枝，花正黄时叶正肥。愿郎摘花连叶摘，到死心头不肯离。
台湾竹枝词,清末民国初,梁启超,相思树底说相思，思郎恨郎郎不知。树头结得相思子，可是郎行思妾时？
壮别,清末民国初,梁启超,丈夫有壮别，不作儿女颜。风尘孤剑在，湖海一身单。天下正多事，年华殊未阑。高楼一挥手，来去我何难。
壮别,清末民国初,梁启超,孕育今世纪，论功谁萧何？华拿总馀子，卢孟实先河。赤手铸新脑，雷音殄古魔。吾侪不努力，负此国民多。
壮别,清末民国初,梁启超,第一快心事，东来识此雄。学空秦火后，功就楚歌中。大陆成争鹿，沧瀛蛰老龙。牛刀勿小试，留我借东风。
壮别,清末民国初,梁启超,极目鉴八荒，淋漓几战场。虎皮蒙鬼蜮，龙血混玄黄。世纪开新幕，风潮集远洋。欲闲闲未，横槊数兴亡。
自题新中国未来记,清末民国初,梁启超,却横西海望中原，黄雾沈沈白日昏。万壑豕蛇谁是主？千山魑魅阒无人。青年心死秋梧悴，老国魂归蜀道难。道是天亡天不管，朅来予亦欲无言。
志未酬,清末民国初,梁启超,志未酬，志未酬，问君之志几时酬？志亦无尽量，酬亦无尽时。世界进步靡有止期，吾之希望亦靡有止期。众生苦恼不断如乱丝，吾之悲悯亦不断如乱丝。登高山复有高山，出瀛海复有瀛海。任龙腾虎跃以度此百年兮，所成就其能几许？虽成少许，不敢自轻，不有少许兮，多许奚自生。但望前途之宏廓而寥远兮，其孰能无感于余情。吁嗟乎，男儿志兮天下事，但有进兮不有止，言志已酬便无志。
拆屋行,清末民国初,梁启超,麻衣病嫠血濡足，负携八雏路旁哭。穷腊惨栗天雨霜，身无完裙居无屋。自言近市有数椽，太翁所搆垂百年，中停双木彗未满七，府贴疾下如奔弦。节度爱民修市政，要使比户成殷阗，袖出图样指且画，剋期改作无迁延。悬丝十命但恃粥，力单弗任惟哀怜。吏言称贷岂无路，敢以巧语干大权。不然官家为汝办，率比旁舍还租钱。出门十步九回顾，月黑风凄何处路。只愁又作流民看，明朝捉收官里去。彼中凡无业游民皆拘作苦工。市中华屋连如云，哀丝豪竹何纷纷。游人争说市政好，不见街头屋主人。
留别梁任南汉挪路卢,清末民国初,梁启超,沥血一杯酒，与君兄弟交。君母即我母，君仇即吾仇。况我实君累，君更不我尤。我若不报君，狗彘之不犹。劝君且勿哭，今哭何所求？磨刀复磨刀，去去不暂留。上有天与日，鉴我即我谋。我行为公义，亦复为私仇。脚蹴旧山河，手提贼人头。与君拜墓下，一恸为君酬。万一事不成，国殇亦足豪。云霄六君子，来轸方且遒。谁能久郁郁？长为儒冠羞。
留别梁任南汉挪路卢,清末民国初,梁启超,冤霜六月零，愤泉万壑哀。寥莪不可诵，游子肝肠摧。魑魅白昼行，啮人如草莱。劳劳生我恩，惨惨入泉台。悠悠者苍天，哀哀者谁子。人孰无天性，人孰无毛里。孰无泪与血，孰无肺与腑。海枯山可移，此恨安可补？沈沈复沈沈，怨毒乃如此。
寄赵尧生侍御以诗代书,清末民国初,梁启超,山中赵邠卿，起居复何似？去秋书千言，短李为我致。坐客睹欲夺，我怒几色市；比复凭罗隐，寄五十六字。把之不忍释，浃旬同卧起。稽答信死罪，惭报亦有以。昔岁黄巾沸，偶式郑公里；岂期姜桂性，遽撄魑魅忌；青天大白日，横注射工矢。公愤塞京国，岂直我发指。执义别有人，我仅押纸尾。怪君听之过，喋喋每挂齿。谬引汾阳郭，远拯夜郎李。我不任受故，欲报斯辄止。复次我所历，不足告君子。自我别君归，嘐嘐不自揆。思奋躯尘微，以救国卵累。无端立人朝，月躔迅逾纪。君思如我戆，岂堪习为吏。自然枘入凿，窘若磨旋蚁。默数一年来，至竟所得几。口空瘏罪言，骨反销积毁。君昔东入海，劝我衽慎趾。戒我坐垂堂，历历语在身，由今以思之，智什我岂翅。坐是欲有陈，操笔则颡泚。今我竟自拔，遂我初服矣。所欲语君者，百请述一二：一自系匏解，故业日以理。避人恒兼旬，深蛰西山阯。冬秀餐雪桧，秋艳摘霜柿。曾踏居庸月，眼界空夙滓；曾饮玉泉水，洌芳沁蛔脾。自其放游外，则溺于文事。乙乙蚕吐丝，汩汩蜡泫泪。日率数千言，今略就千纸。持之以入市，所易未甚菲。苟能长如兹，馁冻已可抵。君常忧我贫，闻此当一喜。去春花生日，吾女既燕尔。其婿夙嗜学，幸不橘化枳。两小今随我，述作亦斐亹。君诗远垂问，纫爱岂独彼。诸交旧踪迹，君倘愿闻只：罗瘿跌宕姿，视昔且倍蓰。山水诗酒花，名优与名士。作史更制礼，应接无停晷。百凡皆芳洁，一事略可鄙。索笑北枝梅，楚璧久如屣；曾蛰蛰更密，足已绝尘轨。田居诗十首，一首千金值。丰岁犹调饥，骞举义弗仕。眼中古之人，惟此君而已；彩笔江家郎，翊云在官我肩比。金玉兢自保，不与俗波靡。近更常为诗，就我相砻砥。君久不见之，见应刮目视。三子君所笃，交我今最挚。陈征宇林宰平黄孝觉黄哲维梁众异，旧社君同气。而亦皆好我，襟抱互弗閟；更二陈韬阉、石遗一林畏庐，老宿众所企。吾间一诣之，则以一诗贽；其在海上者，若海嘻憔悴，顾未累口腹，而或损猛志；孝侯周孝怀特可哀，悲风生陟屺，君曾否闻知，备礼致吊诔。此君孝而愚，长者宜督譬。凡兹所举似，君或谂之备。欲慰君索居，词费兹毋避。大地正喋血，毒螫且潜沸。一发之国命，懔懔驭朽辔。吾曹此馀生，孰审天所置。恋旧与伤离，适见不达耳。以君所养醇，宜夙了此旨；故山两年间，何藉以适己？箧中新诗稿，曾添几尺咫？其他藏山业，几种竟端委？酒量进抑退？抑遵昔不徒？或言比持戒，我意告者诡。岂其若是恝，辜此郸筒美；所常与钓游，得几园与绮？门下之俊物，又见几騄駬？健脚想如昨，较我步更驶。峨眉在户牖，贾勇否再儗？琐琐此问讯，一一待蜀使。今我寄此诗，媵以欧战史，去腊青始杀，敝帚颇自憙，下酒代班籍，将弗笑辽豕；尤有亚匏集，我嗜若脍胾，谓有清一代，三百年无比，我见本井蛙，君视为然否？我操兹豚蹄，责报乃无底：第一即责君，索我诗瘢痏。首尾涂乙之，益我学根柢；次则昔癸丑，禊集西郊沚，至者若而人，诗亦杂瑾玭，丐君补题图，贤者宜乐是；复次责诗卷，手写字栉比，凡近所为诗，不问近古体，多多斯益善，求添吾弗耻；最后有所请，申之以长跪，老父君夙敬，生日今在迩，行将归称觞，乞宠以巨制，乌私此区区，君义当不诿。浮云西南行，望中蜀山紫，悬想诗到时，春已满杖履，努力善眠食，开抱受蕃祉，桃涨趁江来，伫待剖双鲤，岁乙卯人日，启超拜手启。
赋示校员及诸生,清末民国初,梁启超,在昔吾居夷，希与尘客接。箱根山一月，归装稿盈箧。虽匪周世用，乃实与心惬，如何归乎来？两载投牢筴。愧傣每颡泚，畏讥每慑魄。冗材惮享牺，遐想醒梦蝶。推理悟今吾，乘愿理夙业。郊园美风物，昔游记攸玾。愿言赁一庑，庶以客孤笈。其时天降凶，大地血正喋。蕴怒夙争郑，导衅忽刺歙。贾勇羞目逃，斗智屡踵蹑。遂令六七雄，傞舞等中魇。澜倒竟畴障？天坠真己压。狂势所簸薄，震我卧榻齂。未能一丸封，坐遭两黥挟。吾衰复何论？天僇困接摺。猛志落江湖，能事寄简牍。试凭三寸管，貌彼五云叠。庀材初类匠，诇势乃如谍。溯往既纚纚，衡今逾喋喋。有时下武断，快若髭赴镊。哀我久宋聋，持此饷葛馌。藏山望岂敢，学海愿亦辄。月出天宇寒，携影响廊屧。苦心碎池凌，老泪润阶叶。咄哉此局棋，坼角惊急劫。错节方我畀，畏途与谁涉？莘莘年少子，济川汝其楫。相期共艰危，活国厝妥帖。当为雕鸢墨，莫作好龙叶。夔空复怜蚿，目苦不见睫。来者傥暴弃，耗矣始愁惵。急景催跳丸，我来亦旬浃。行袖东海石，还指西门堞。惭非徙薪客，徒效恤纬妾。晏岁付劳歌，口呿不能嗋。
澳亚归舟杂兴,清末民国初,梁启超,长途短发两萧森，独自凭栏独自吟。日出见鸥知岛近，宵分闻雨感秋深。乘桴岂是先生志，衔石应怜后死心。姹女不知家国恨，更弹汉曲入胡琴。拍拍群鸥相送迎，珊瑚湾港夕阳明。远波淡似里湖水，列岛繁于初夜星，荡胃海风和露吸，洗心天乐带涛听，此游也算人间福，敢道潮平意未平。蛮歌曲终锦瑟长，兔魄欲堕潮头黄，微云远连海明灭，稀星故逐船低昂，绳楐梦耶觉，冰酒沁骨清以凉，如此闲福不消受，一宵何苦为诗忙。苦吟兀兀成何事，永夜迢迢无限情，万壑鱼龙风在下，一天云锦月初生，人歌人哭兴亡感，潮长潮平日夜声，大愿未酬时易逝，抚膺危坐涕纵横。
赠别郑秋蕃兼谢惠画,清末民国初,梁启超,鲁孱漆室泣，周蠢嫠纬悲，谋国自有肉食辈，干卿甚事，胡乃长叹而累欷？覆巢之下无完卵，智者怵惕愚者嬉。天下兴亡各有责，今我不任谁贷之。吾友荥阳郑秋子，志节卓荦神嵚崎。热心直欲炉天地，视溺己溺饥己饥。少年学书更学剑，顾盼中原生雄姿。此才不学万人敌，大隐于市良自嗤。一槎渡海将廿载，纵横商战何淋漓，眼底骈罗世界政俗之同异，脑中孕含廿纪思想之瑰奇。青山一发望故国，每一念至魂弗怡，不信如此江山竟断送，四百兆中无一是男儿。去年尧台颁衣带，血泪下感人肝脾。义会不胚走天下，日所出入咸闻知。君时奋臂南天隅，毁家纾难今其时。悲歌不尽铜驼泪，魂梦从依敬业旗。誓拯同胞苦海苦，誓答至尊慈母慈，不愿金高北斗寿东海，但愿得见黄人捧日、崛起大地、而与彼族齐骋驰。我渡赤道南，识君在雪黎。貌交淡于水，魂交浓如饴。风云满地我行矣，壮别宁作儿女悲。知君有绝技，余事犹称老画师。君画家法兼中外，蹊径未许前贤窥；我昔倡议诗界当革命，狂论颇颔作者颐。吾舌有神笔有鬼，道远莫致徒自嗤；君今革命先画界，术无与并功不訾。我闻西方学艺盛希腊，实以绘事为本支，尔来蔚起成大国，方家如鲫来施施。君持何术得有此，方驾士蔑凌颇离，英人阿利华士蔑，近世最著名画师也。希腊人颇离奴特，上古最著名画师也。一缣脱稿列梳会，君尝以所画寄陈博览会，评赏列第一云。博览会西名曰益士彼纯，又名曰梳。万欧谓欧罗巴人也。喷喷惊且咍，乃信支那人士智力不让白皙种，一事如此他可知。我不识画却嗜画，悉索无餍良贪痴。五日一水十日石，君之惠我无乃私。棱棱神鹰兮历历港屿，君所赠余画，一为飞鹰搏鸮图，一为雪港归舟图，皆君得意之作也。雪黎港口称世界第一，画家喜画之，而佳本颇难。缭以科葛米讷兮藉以芦丝，西人有一种花名曰科葛米纳，意言勿忘我也，吾译之为长毋相忘花。芦丝即玫瑰花。君所赠画，杂花烘缭，秾艳独绝。画中之理吾不解，画外之意吾颔之。君不见鸷鸟一击大地肃，复见天日扫雰翳，山河锦绣永无极，烂花繁锦明如斯；又不见今日长风送我归，欲别不别还依依，桃花潭水兮情深千尺，长毋相忘兮攀此繁枝。君遗我兮君画，我报君兮我诗，画体维新诗半旧，五省六燕惭转滋。媵君一语君听取，人生离别寻常耳，桑田沧海有时移，男儿肝胆长如此，国民责任在少年，君其勉旃吾行矣。
探芳信 题吴江陶莘农茂才《耘经既耕还读图》,清末民国初,洪炳文,鸟声不住。布谷催耕，提壶携酒。正一年春及，芳辰漫辜负。北陌南阡青无限，刚是扶犁候。莫评量、木橘千头，渭川千亩。清福能消受。看木叶秋飘，池波春皱。如此园亭、容我读书否。蟾光许现团圞相，吾佛无量寿。望江南，一发青山依旧。
买陂塘 题刘晓眉《桃源问津图》,清末民国初,洪炳文,问刘郎、天台归后，一帆花外春雨。云迷洞口人何处，只见绿杨千缕。忆杜宇、声声渔唱闻遥浦。寻芳寡侣。看红露流香，丹霞似锦，暗逐落花去。仙山里，可有垂髫儿女。风吹衣袂翩举。武陵闻说秦人在，无异尘寰完聚。今几许。魏晋渺云烟，莫道沧桑苦。丹青羡汝。待访得桃源，木兰舟畔，添写一枝橹。
城头月 柳眉,清末民国初,洪炳文,小蛮自昔能歌舞。纤纤偏如许。新月弯环，远山媚妩。令我添愁绪。含情欲与人言语。试把青痕数。愁蹙双蛾，管侬离别，正是章台路。
苏幕遮 柳眼,清末民国初,洪炳文,好韶光，长亭路。偷看行人，隐隐鞭丝度。隋苑繁华争一瞬，含睇相迎，绰约风情露。鹦鹉洲，桃叶渡。浓露朝零，珠泪抛无数。瞥见名花开万树。倏转秋波，望望春归处。
蝶恋花 柳丝,清末民国初,洪炳文,春雨缠绵寒食近。新绿参差，却被流莺引。何处弄机声隐隐。别绪千条言难尽。着色鹅黄留画本。弹出阳关，挹露飘瑶轸。剪断青云谁更忍。一缕柔情、恐被相思损。
庐山,清末民国初,梁鼎芬,我生久行役，入山苦不早。身带灵宝符，鸡犬自牵抱。清风散阴气，晶出安能褥。五老如故人，依稀梦中道。
鹧鸪天,清末民国初,何振岱,鹤氅云边倚晓寒。琴丝碧海为谁弹。何曾仙佛无凭准，但惜人间解意难。毫浣露，纸薰兰。新词一卷托心肝。吟成不倚筝琶和，声出烟霄缥缈间。
乌夜啼 同瞻园登戒坛千佛阁,清末民国初,朱祖谋,春云深宿虚坛。磬初残。步绕松阴双引出朱阑。吹不断。黄一线。是桑乾。又是夕阳无语下苍山。
南乡子,清末民国初,朱祖谋,病枕不成眠。百计湛冥梦小安。际晓东窗鶗鴂唤，无端。一度残春一惘然。歌底与尊前。岁岁花枝解放颠。一去不回成永忆，看看。惟有承平与少年。
天池寺,清末民国初,程颂万,废阁凌虚松扫坛，聚仙亭上一凭阑。近攀南斗七千仞，直下东林十八盘。潭古龙鱼淹昼晦，塔荒猿鸟竟高寒。神灯夜夜来相照，莫讶天边行路难。
后彩云曲,清末民国初,樊增祥,纳兰昔御仪鸾殿，曾以宰官三召见。画栋珠帘霭御香，金床玉几开宫扇。明年西幸万人哀，桂观蜚廉委劫灰。虏骑乱穿驿道走，汉宫重见柏梁灾。白头宫监逢人说，庚子灾年秋七月。六龙一去万马来，柏灵旧帅称魁桀。红巾蚁附端郡王，擅杀德使董福祥。愤兵入城恣淫掠，董逃不获池鱼殃。瓦酋入据仪鸾座，凤城十家九家破。武夫好色胜贪财，桂殿清秋少眠卧。闻道平康有丽人，能操德语工德文。状元紫诰曾相假，英后殊施并写真。柏灵当日人争看，依稀记得芙蓉面。隔越蓬山十二年，琼华岛畔邀相见。隔水疑通银汉槎，催妆还用天山箭。彩云此际泥秋衾，云雨巫山何处寻？忽报将军亲折简，自来花下问青禽。徐娘虽老犹风致，巧换西妆称人意。百环螺髻满簪花，全匹鲛绡长拂地。鸦娘催上七香车，豹尾银枪两行侍。细马遥遵辇路来，袜罗果踏金莲至。历乱宫帷飞野鸡，荒唐御座拥狐狸。将军携手瑶阶下，未上迷楼意已迷。骂贼翻嗤毛惜惜，入宫自诩李师师。言和言战纷纭久，乱杀平人及鸡狗。彩云一点菩提心，操纵夷獠在纤手。胠箧休探赤侧钱，操刀莫逼红颜妇。始信倾城哲妇言，强于辩士仪秦口。后来虐婢如虺蝮，此日能言赛鹦鹉。较量功罪相折除，侥幸他年免缳首。将军七十虬髯白，四十秋娘盛钗泽。普法战罢又今年，枕席行师老无力。女闾中有女登徒，笑捋虎须亲虎额。不随槃瓠卧花单，那得驯狐集城阙？谁知九庙神灵怒，夜半瑶台生紫雾。火马飞驰过凤楼，金蛇舕舚燔鸡树。此时锦帐双鸳鸯，皓躯惊起无襦裤。小家女记入抱时，夜度娘寻凿坏处。撞破烟楼闪电窗，釜鱼笼鸟求生路。一霎秦灰楚炬空，依然别馆离宫住。朝云暮雨秋复春，坐见珠槃和议成。一闻红海班师诏，可有青楼惜别情？从此茫茫隔云海，将军也有连波悔。君王神武不可欺，遥识军中妇人在。有罪无功损国威，金符铁券趣销毁。太息联邦虎将才，终为旧院蛾眉累。蛾眉重落教坊司，已是琵琶弹破时。白门沦落归乡里，绿草依稀具狱词。世人有情多不达，明明祸水寨裳涉。玉堂鹓鹭愆羽仪，碧海鲸鱼丧鳞甲。何限人间将相家，墙茨不扫伤门阀。乐府休歌杨柳枝，星家最忌桃花煞。今者株林一老妇，青裙来往春申浦。北门学士最关渠，西幸丛谈亦及汝。古人诗贵达事情，事有阙遗须拾补。不然落溷退红花，白发摩登何足数。
大同书成题词,清末民国初,康有为,千界皆烦恼，吾来偶现身。狱囚哀浊世，饥溺为斯人。诸圣皆良药，苍天太不神。万年无进化，大地合沉沦。人道祗求乐，天心惟有仁。先除诸苦法，渐见太平春。一一生花界，人人现佛身。大同犹有道，吾欲度生民。廿年抱宏愿，卅卷告成书。众病如其已，吾言亦可除。人天缘已矣，轮劫转空虚。悬记千秋事，医王亦有初。
爱国短歌行,清末民国初,康有为,神州万里风泱泱，昆仑东南海为疆。岳岭回环江河长，中开天府万宝藏。地兼三带寒暑藏，以花为国丝为裳。百品杂陈饮馔良，地大物博冠万方。我祖黄帝传百世，一姓四五垓兄弟。族谱历史五千载，大地文明无我逮。全国语文同一致，武功一统垂文治。四裔入贡怀威惠，用我文化服我制，亚洲独尊主人位。今为万国竟争时，惟我广土众民霸国资，偏鉴万国无似之。我人齐心发愤可突飞，速成学艺与汽机。民兵千万选健儿，大造铁监游天池，舞破大地黄龙旗。
读书西樵山白云洞  吾乡居樵山北有白云洞最幽胜少日频读书于此,清末民国初,康有为,瀑流千尺射巃嵷，严壑幽深隐绿茸。日踏披云台上路，满山开遍杜鹃红。高士祠中曾小住，扪萝日上妙高台。白云无尽先生去，洞口云飞我又来。仙馆清斋读道书，黄庭写罢證真如。放生记辍周颙馔，池上云泉看巨鱼。三湖院外步长堤，堤下三湖印月低。西北月同南月影，證从指月夜提携。
餐霞吟,清末民国初,康有为,我师长桑子，隐山已成道。本是餐霞人，偶为世网误。世事已可知，道法固宿好。去去三千年，人民皆非故。哀哉长太息，著我看云屦。且访地肺山，行入蓝竹路。朝与中黄期，暮与淩阳遇。仙人羽衣裳，白鹿供腾驭。再拜求道术，诚勤得所事。授我朱英丸，予我玉函素。云母有五色，合药世可度。金紫丹已成，龙虎驾可御。仙官青龙车，旌幢迎我去。蕊殿何郁郁，紫云翳无数。侍女骑凤皇，双飞珠玉树。四壁光熠熠，符书灵若蓍。酌我紫霞杯，饮之颜长驻。一杯寿万岁，天地为旦暮。仰手弄星辰，飞足宿云雾。身体有光耀，嘘气淩虚步。未忘生民疾，聊向人间住。从者仙鹤姿，招云问何处。傥有从我游，五行记当告。石栗熟异香，金液注丹露。上得形骸解，下得神气固。无为思人间，馨香此臭腐。
碧月,清末民国初,康有为,碧月出沧海，隐跃江波间。清辉翳微云，流光自澹闲。星辰烂然明，河汉有薄寒。感彼高楼人，循阶独盘桓。俯仰万古事，喟然悽心肝。岂独伤别离，颇惜良会难。急欲慷慨舞，涕出已汍澜。下帷且归眠，久寐不能安。伏枕屡辗侧，哀感已万端。梦见素心人，紫衣而锦襕。抚琴共笑言，永誓结古欢。赠我青玉函，怜我缟衣单。魂梦方欢娱，天鸡夜已阑。揽衣起徘徊，长夜浩漫漫。仰首视玉衡，俯首倚阑干。
澹如楼读书,清末民国初,康有为,三年不读南朝史，琐艳浓香久懒熏。偶有遁逃聊学佛，伤于哀乐遂能文。忏除绮语从居易，悔作雕虫似子云。忧患百经未闻道，空阶细雨送斜熏。
登镇江北固楼,清末民国初,康有为,山围城郭南徐镇，石撼潮湍北固楼。天入长江生远浪，风吹落木下清秋。山川第一供凭吊，国土三千放远游。无限霸才成底事，怒涛滚滚向东流。
止观自證,清末民国初,康有为,嫣红姹紫满山春，采药寻香欲赠人。曲径危桥都历遍，出来依旧一吟身。
苏村卧病写怀  苏村又名银塘吾五百年世居,清末民国初,康有为,少年心事本拿，云南望樵山日又曛。卖畚何惭王景略，画齑故是范希文。拟经制礼吾何敢，蜡屐持筹事未分。稷契许身空笑尔，稻粱不及鹜鹅群。蛙蛤群鸣草泽中，莓苔绿上钓矶东。登楼俛仰古人往，展卷徘徊夜梦空。迟迟佳日供多病，黯黯虚名负此翁。偶过小园问芳讯，落花飞尽剩残红。纵横宙合一微尘，偶到人间阅廿春。世界开新逢进化，贤师受道愧传薪。名山渺莽千秋业，大地苍茫七尺身。南望九江北京国，拊心辜负总酸辛。夜夜登楼望大星，紫微帝座故荧荧。山河两戒谁能考，庙社千秋尚有灵。道丧官私惟帖括，政芜兵食尽虚名。虞渊坠日忧难挽，漆室幽人泣六经。
感事  时马江败诣阙上书请变法,清末民国初,康有为,上帝清明阊阖开，纷纭抗议上云台。啖名岂料皆殷浩，受禄谁能似介推。玉斧画图分水地，金滕作册隐风雷。治安一策知难上，只是江湖心未灰。
寄梁大编脩,清末民国初,康有为,今代梁观国，风棱似左杨。谪官犹爱国，教授不还乡。负戴吾何恨，飞腾子莫量。分飞丹穴凤，且莫梦含香。
送春,清末民国初,康有为,尽日伤春春已归，残花谁与惜芳菲。黄莺接叶啼难歇，紫蝶寻香故自飞。感旧京华成梦梦，送人流水更依依。王孙未用歌招隐，芳草山园愿不违。
答黄秀才,清末民国初,康有为,黄童名誉早腾飞，慷慨陈书事是非。卫玠风神窥玉润，裴遐名理自珠霏。红楼听雨春同醉，碧海看潮暮共归。柳絮吹绵张绪去，他年烟浒记依稀。绝怜裙屐多幽怨，若有真灵證妙华。秋玉风流能好事，漠镛才笔合看花。荷衣蕙带吾常佩，白水青松尔莫嗟。自笑子云甘寂寞，多君载酒似侯芭。
戏简某纳姬,清末民国初,康有为,昨夜西风一棹归，闻歌桃叶是邪非。石崇家婢铙新丽，不用真珠费百琲。繫臂曾闻付降纱，重盟欢折碧桃花。从今红烛脩新史，便有添香萼绿华。葛氏绮琴曾识字，王珉团扇总相宜。喜闻妒妇津无雨，三蒂江兰并一枝。樊肥蛮瘦各相宜，桃李昌丰舞柘枝。尽日楼台垂柳静，东风添补冶春词。
乙酉除夕病卧苏村,清末民国初,康有为,匆匆时序去如烟，卧病江村更惘然。避债并无痴可卖，祭诗幸有稿成编。老妻解诵送穷作，寿母分将压岁钱。正欲团圞寻剧饮，不堪枨触送华年。红白梅花次第新，明朝元日恰逢春。桃苻灯火明终夜，竹爆儿童闹比邻。壮志常怀千古恨，流光易老百年身。无多笑语催残漏，坐听林鸟燥响晨。
题荷花书帧,清末民国初,康有为,世界偶然留色相，生涯毕竟托清波。明珰翠羽人曾识，碧漠红塘梦似过。残月照来裳佩冷，晓风坠后粉痕多。城南诗客频相问，怊怅朱颜易老何。
题从父竹荪广文公画兰,清末民国初,康有为,九畹荒芜楚客悲，况教萧艾满当时。屈原已往罗含去，怀抱芳馨欲与谁。众香杂进近何如，辟芷辛夷与揭车。绿叶紫茎空委露，秋山花放媚三闾。
题黄季度画赠著色折枝荷花,清末民国初,康有为,绝代容华绝代姿，风鬟雾鬓见翻疑。可怜照水好颜色，披惰江波胜折枝。
飞红,清末民国初,康有为,青鸟能无信，黄骢自蹋春。银栊温绣被，珠馆屑香尘。低黛频羞镜，飞红欲坠人。回头见华月，华月更鲜新。
裙带路  香港旧名,清末民国初,康有为,凿石为驰道，岧峣直上天。大旂山顶飐，飞线海中传。蓄水潭分管，区邱树若田。登峰数楼阁，参错十洲仙。
夜跨轮船,清末民国初,康有为,浩浩天风吹大瀛，平生意气爱纵横。花枝无那曾同照，海舰翻愁动远征。了绝色空难作达，销磨豪气是多情。如丝春梦知何续，赢得凄凉对月明。
题画扇二首 其一,清末民国初,康有为,桃花似识郑圆圆，春暖文鸳得静便。借问扇中双女士，校量颜色孰为妍。
题画扇二首 其二,清末民国初,康有为,夜夜焚香拜女牛，红氍关盼冷清秋。儿家自有罗敷在，凉月萧萧燕子楼。
冶秋词十四首 其一,清末民国初,康有为,银灯错落走骅骝，夹道珠帘尽上钩。最是太平山下路，玉笙吹彻小红楼。
冶秋词十四首 其二,清末民国初,康有为,华鬘宝靥自娇嗔，翩尔淩波误洛神。灵风神雨无心事，不分桃花忽恼人。
冶秋词十四首 其三,清末民国初,康有为,阆风吹下许飞琼，珠作根芽玉作英。为问护花青鸟使，种将红药为谁生。
冶秋词十四首 其四,清末民国初,康有为,梦回檀枕玉搔头，鲛帐垂垂紫凤钩。绣被堆云香玉腻，海棠春睡冠香廔。
冶秋词十四首 其五,清末民国初,康有为,围绕雏鬟珠箔垂，曲师高坐教新词。云华半亸樱唇启，正是新莺初啭时。
冶秋词十四首 其六,清末民国初,康有为,碧玉娇嗔细细声，愁红恨紫付瑶英。却怜华月殷勤甚，陪伴银缸照到明。
冶秋词十四首 其七,清末民国初,康有为,华簪委发翠盘鸾，玉面珠光笔画难。犹记镜华开满月，水晶窗下捲帘看。
冶秋词十四首 其八,清末民国初,康有为,半恼佯羞带笑痴，春云如梦正迷离。桃花开尽无言处，消受芳馨语阿谁。
冶秋词十四首 其九,清末民国初,康有为,馀香深夜在熏笼，三尺华云委坠红。檀枕半欹新睡觉，明河欲曙隔屏风。
冶秋词十四首 其十,清末民国初,康有为,绰约花枝露蘸秋，芙蓉乍敛却含羞。照来影画三分肖，不数卢家有莫愁。
冶秋词十四首 其十一,清末民国初,康有为,绿鬓香罗著绣鞋，玉容传粉手亲揩。背人对镜私偷语，昨卜金钱事可谐。
冶秋词十四首 其十二,清末民国初,康有为,绿杨低指隔红墙，紫燕呢喃傍杏梁。他日相思山下路，银灯桃尽记平章。
冶秋词十四首 其十三,清末民国初,康有为,银云淫滞月华圆，花气氤氲腻醉眠。无那西风催别急，不堪回首在归船。
冶秋词十四首 其十四,清末民国初,康有为,亦识人间终别离，最难排遣是当时。多情却是无情好，怊怅三生杜牧之。
香云曲,清末民国初,康有为,香云滞淫已十日，柔春如丝不可说。朔风忽尔作厉烈，吹入高楼归意决。篮舆咿嗳三夫疾，回首相望更凄绝。海云浩邈浪如雪，飞轮腾烟转仓卒。山顶烟暝吐华月，今夕月圆无少缺。美人容华隔天末，楼台灯火半明灭。渐为海波所吞没，愁如回风心如结。樱桃花开应早折，不然落向芳菲节。安得夸娥假大力，海涛浇胸心犹热。竟夜揽衾眠不得，纵观山海茫无色，巡船倚阑待天白。
赠何比部,清末民国初,康有为,凤靡鸾吪客，偏于异域逢。诵诗银凿落，把剑王芙蓉。濠镜沈寒月，香江闻晓钟。绿华有心事，条脱赠从容。
月夜游太平山,清末民国初,康有为,白沙驰道绝山腰，山断红阑接石桥。最是万松灯下过，月明山海望深宵。沿山辟路夹青松，廔阁溪桥曲曲逢。夜夜月明桥上立，飞泉浩浩劈中峰。月明山路冷生冰，驰道孤游记得曾。碧水碧山烟雾里，玲珑楼阁万枝镫。灵雾神风跨鹤游，苍茫海峤认蓬洲。欲挟飞仙过东海，瑶台难好不淹留。
登轮舟,清末民国初,康有为,海气拍天白浪浮，秋风策策生高楼。行人解缆少颜色，客子华鬓生离忧。美人容华渺天末，芙蓉凄露香玉愁。飞舲浩浩破云去，相思咽断银箜篌。
思元词,清末民国初,康有为,高柳红楼日夜垂，含烟和露几多枝。深宵被酒新回面，尽日垂帘细画眉。滴得蜡珠拼作泪，穿来藕线未成丝。官奴写帖谁分付，误却青毡是献之。画屏掩处隔红绡，神雨灵风梦未迢。斜指牵牛盟锦臂，双骑紫凤协琼箫。油车有待迎苏小，金屋犹难贮阿娇。若得云英移玉杵，不须铜雀锁双乔。樱桃开半已春深，杜牧伤春试再寻。旧日玉梅迟结子，中宵绮带绾同心。灵芸香唾成红玉，瑶母真丹碎紫金。红烛他年照脩史，无题记叠蟪蛄吟。阆风緤马几何年，忽听霓裳第一弦。秋梦那无飞作雨，夜吟一任化为烟。绮寮熏被香难灭，珠馆飘镫影尚圆。从此芳心抱寒玉，便能销歇总凄然。
赠盛伯熙祭酒,清末民国初,康有为,高帝神灵日月悬，宗臣忧国对诸天。挂冠神武方强岁，县肘医方遣莫年。子政流传封事稿，灵均欲赋远游篇。桃花明照郁华阁，金石应传集古编。
为仲韬题吴彩鸾骑虎图,清末民国初,康有为,天风林外振鸣珂，一啸千峰落叶多。伏虎将军是神女，从容晞发向阳阿。秦台仙在吹箫暖，唐韵诗成下笔难。红尾凤凰白额虎，一般驾作驽骀看。
夜宿沙河,清末民国初,康有为,几年尘土长安道，往昔青衫化缁素。长安道号软红尘，冠盖辐集卫霍门。热官飞车豪侠马，青丝紫鞍双关下。先生尘土满征衣，借问适从何处归。晓起看山西陵去，百里大堤烟柳路。北风忽作捲沙飞，眯人双目不知处。沙河荒城带落日，悬车束马入土室。华云净洗流素月，千里驼铃动萧瑟。群卧土锉无人语，独立长桥倚天北。祗愁明朝霜冷山，石滑马足蹇缩人面栗。
入沙河城,清末民国初,康有为,北路畿疆壮，西山夕照黄。荒城带秋水，坏殿掩残杨。飞控儿能健，无哗俗自良。柳塘看浴鸭，误记到江乡。
明陵哀,清末民国初,康有为,天寿百七里，峰嶂耸楼阁。豁厊开堂户，森耸出丘壑。冈峦俨拜伏，信是帝王宅。英雄只眼巨，岂假王廖择。郁郁十三陵，神奥盘松柏。幽城何崔嵬，佳气葱郁郁。当其营隧时，鱼膏荧證碧。玉棺藏九殿，南山为石椁。宫监日进膳，翠辇来献酌。荒哉政事失，兴废易三恪。圣朝隆仁厚，禁樵饰丹雘。功德矻丰碑，亭亭侵寥廓。寝殿俨天扃，宫垣壮如昨。昔者宋诸陵，僧伽溺骨虐。金鱼丧玉匣，冬青凄霜薄。乃知今代仁，恩厚不能约。我来览天阙，华表双岳岳。翁仲陈夹道，列像如踊跃。武将剑甲猛，文吏冠袍博。狮虎象马羊，或伏或立搏。巨大数丈馀，皆用一石凿。廿里道相望，大工何磊落。万国陵墓壮，无如长陵卓。欧人多瞻望，我华色不削。
由明陵出居庸,清末民国初,康有为,镝弦老死不闻声，身是渔阳戍卒营。胡妇琵琶傅大漠，并儿敕勒倚长城。帝陵千嶂秋盘马，玉塞平沙晓阅兵。百里盘崖红柳路，骑驰到驿月微明。
秋寻碧云寺失道夜宿田家,清末民国初,康有为,莫色落疲驴，荒郊暝绿芜。看山迷大野，失道问樵夫。土锉烟俱寂，荆扉夜独呼。人生原逆旅，镫话慰穷途。
碧云寺,清末民国初,康有为,朱戺金铺殿七重，丹廔窈窕压中峰。天龙神鬼图千相，宝珞华幢隐万松。泉绕离宫开涧壑，天来经阁散梵钟。伽蓝作记伤珠塔，感慨山川几战龙。
灵光寺,清末民国初,康有为,雪塔明初日，皑皑压翠微。筑池因涧壑，开馆入郊畿。岩岫丹为壁，云岚翠上衣。买山未成隐，怅望倚郊扉。
秘魔岩,清末民国初,康有为,余本栖霞者，卢师学大丹。秘魔岩下路，翠袖拂云看。山荔石楼结，海棠秋馆残。遗碑披藓读，天宝字斑漫。
论书绝句  十五首 其一,清末民国初,康有为,隶楷谁能溯滥泉，句容片石独夐然。若从变遽搜灵庙，应识昆仑在震迁。
论书绝句  十五首 其二,清末民国初,康有为,受禅应为卫觊书，邯郸韦诞比何如。瓘恒世受真传法，一脉踰河走传车。
论书绝句  十五首 其三,清末民国初,康有为,元常法乳知谁在，珍重丰碑有枳阳。文质蹒跚开石阙，始知晋法有传方。
论书绝句  十五首 其四,清末民国初,康有为,铁石纵横体势奇，相斯笔法孰传之。漠经以后音尘绝，惟有龙颜第一碑。
论书绝句  十五首 其五,清末民国初,康有为,餐霞神采绝人烟，古今谁可称书仙。石门崖下摩遗碣，跨鹤骖鸾欲上天。
论书绝句  十五首 其六,清末民国初,康有为,琅邪茂密集书成，郙阁褒斜章法精。能戒熹平变疏匾，仅传古法彦云铭。
论书绝句  十五首 其七,清末民国初,康有为,褒斜分法知谁继，瘦硬应推吊比干。风荡齐碑成一律，修罗雄峻独为难。
论书绝句  十五首 其八,清末民国初,康有为,铦利森森耀戟鋋，始兴碑法变钟传。率更后出书名擅，谁识先师贝义渊。
论书绝句  十五首 其九,清末民国初,康有为,骨遒血瑩态丰秾，怀令青青秀一峰。变化方员尽奇丽，光芒鳞甲若游龙。
论书绝句  十五首 其十,清末民国初,康有为,子建遗碑独檀场，卫家体质贵雄强。大刀斫陈称无敌，沉著偏兼痛快长。
论书绝句  十五首 其十一,清末民国初,康有为,异态新姿杂笔端，行间妙理合为难。谁人解作兰亭意，君起浮图仔细看。
论书绝句  十五首 其十二,清末民国初,康有为,鲁公端合辨香薰，茂密雄强合众芬。章法已传郙阁颂，更开草隶裴将军。
论书绝句  十五首 其十三,清末民国初,康有为,南宫书评妙难量，跳掷偏兼对越庄。灵庆池边遗石在，神锋峻立独回翔。
论书绝句  十五首 其十四,清末民国初,康有为,山谷行书与篆通，兰亭神理荡飞红。曾台缓步翛翛远，高谢风尘属此翁。
论书绝句  十五首 其十五,清末民国初,康有为,欧体盛行无魏法，隋人变古有唐风。千年皖楚分张邓，下笔苍茫吐白虹。
苦蚊行,清末民国初,康有为,吾生多园居，雅性爱水木。朅来居宣南，高斋饶槐竹。林薄既森翳，业蔓并争育。蚊虻浩辐凑，甍甍满耳目。大者如苍蝇，虎飞食人肉。嗟此翘椅桐，台阁交荫瞩。祗许白凤皇，飞鸣掂其足。幺么尔何物，乃亦此巢宿。誓当聚火焚，扫除命僮仆。秽草皆捐涤，绝汝凭藉属。大扇摇清风，卧簟书可读。
去国吟,清末民国初,康有为,平生浪有回天志，今日真成去国吟。回首五云宫阙迥，柴车恻恻怆余心。此去东山与西山，白石齿齿松柏顽。或劝蹈海未忍去，且歌惜誓留人间。东山白云日夜飞，西樵山下柘桑肥。百亩耕花花埭宅，先生归去未应非。古今碑刻三千纸，行装裍大如牛腰。澹如楼中七桧下，摊碑瀹茗且听潮。
上海徐园留题,清末民国初,康有为,萧风摵雨墨模糊，强病重游秋气苏。去国情怀存宝剑，寻花心事落当垆。过桥鹅鸭频相恼，登阁棠梨暂借扶。碧海涓涓通是处，坠红消息岂真无。
西湖杂咏,清末民国初,康有为,苏堤万柳锁蘼芜，穿荻渔舟或有无。湖光山色涵幽绿，谁解寻幽领里湖。翠盖红裳荡碧漪，平湖亭榭到苏祠。他年再订西湖约，记取荷花大放时。僵厓万木少人经，绝爱东冈放鹤亭。积雨磴阴填落叶，夕阳柳下击游舲。百亩荷花占十洲，里湖深处结红楼。琉璃世界饶消受，更傍苏堤棹小舟。
韬光寺,清末民国初,康有为,深深万竹一峰圆，磴道盘青欲上天。空翠湿衣山雨合，身行云雾作飞仙。
天竺寺,清末民国初,康有为,万山深碧里，天竺数重回。落木秋峰见，分香山市开。凄凉宝掌寺，零落客儿台。只有钟声咽，三生又再来。
谒于忠肃公祠,清末民国初,康有为,华互渐无界，社稷赖斯人。惨狱同鹏举，公才过太真。秋山落桑柘，湖水洁蘩蘋。冒雨求祠墓，庄严拜大神。
庐山谣,清末民国初,康有为,紫漠吹落青芙蓉，随风飘堕江之东。瓣开四面花玲珑，化作碧玉千百峰。倒影翻湖黛色浓，突兀万丈绚青红。曾峦重阜架为宫，五老拄杖碧云中。子孙诸峰咸待从。尔来一万四千岁，白头昂首啸鸿蒙。我来经丧乱，九十九寺皆在焚劫中。瀑泉又已枯，秀色灭昌丰。惟有重崖与叠嶂，苍翠合匝转无穷。陶谢妙述作，幽人不可逢。长卧龙潭石，醉欲骑苍龙。青鸾未能驭，白鹿已无纵。夜投东林访远公，殿宇陊剥瓦砾封。诚悬北海残碑在，古佛露坐似惭居尊无寸功。长萝盖山林蒙茸，天黑虎啸荡惊风。万籁笙竽泻青松，塔铃夜语不闻钟。宵深月出山径白，虎溪之水鸣潺淙，似闻山鬼说法谈空空。
再题,清末民国初,康有为,涧曲松风长，峰面洞门閟。山掩七八重，泉绕堂阶地。山水幽以深，横舍清而丽。书院阅千年，创自李唐季。欧人矜古校，最古无我逮。紫阳光大之，象山来掎袂。讲学流美谈，一言辨义利。汉宋有晦翁，集成学为至。理气穷太极，治行高揭厉。心性掸精微，训诂新义例。馀事事诗文，旁及参同契。滂博无不该，精粗无所滞。居敬以穷理，中心岂有弊。大学与中庸，纯粹有次第。孟子配论语，洙泗心传继。五经失微言，四书发大义。八百年学风，无出新安制。寔为新教主，后圣范一世。大鉴易佛法，路得改耶系。三子大力人，鳌负摇地势。大道虽未闻，太平法尚蔽。此乃刘歆罪，难为考亭喟。侁侁走胄子，俎豆捧堂陛。惜仅习八股，学业陋以废。殿庭罗瓷盎，盐酱陈琐细。吁嗟此名校，一旦至此秽。学问皆扫尽，良由求富贵。中华号文明，愧观汗流袂。有司岂无罪，振与谁为替。应开大学校，心物罗根蒂。西江后英起，道术犹有繫。
宿归宗寺,清末民国初,康有为,匡庐四大刹，各擅幽胜处。栖贤与秀峰，石泉穷窈奥。涧流作深碧，交树不可渡。乱山渐合沓，仓翠纡无路。岭开见归宗，昭旷豁云雾。高标跨金轮，宝塔疑神造。倒影入南海，长风洒印度。精宇渐增修，梵呗摇天暮。一节苾刍厨，山簌亦可茹。我佛发金篦，人天作导护。达哉贯休僧，共参玉版悟。我最爱赵州，奇特发妙趣。此心如顽石，入地若可住。愿怀清净理，宗风亦不误。晓发问莲社，远公应我顾。
秋心五首 其一,清末民国初,康有为,峰峦无数著楼台，老木荒僵春气回。夜读道书晨叩齿，秋心忽见万红开。
秋心五首 其二,清末民国初,康有为,神女流云不可招，旧时月色落寒潮。无端误入华曼会，一树红蔷倚碧箫。
秋心五首 其三,清末民国初,康有为,开落红棉一梦中，酒醒昨夜又东风。十年白上萧郎鬓，不分桃花新旧红。
秋心五首 其四,清末民国初,康有为,中天缥缈化人台，百万连花璎珞开。我是吞针老罗什，梦中一醉碧霞杯。
秋心五首 其五,清末民国初,康有为,吹剑可曾闻一吷，散花谁更辨雌雄。神仙上界频相问，手鞚青鸾夜御风。
示孺博二首 其一,清末民国初,康有为,鲲鹏变化且随风，出入千重云水中。行到光音应少驻，铿锵天乐海云红。
示孺博二首 其二,清末民国初,康有为,万花飞舞妙音天，大醉骑龙过日边。未解吞针尽一钵，还应面壁度千年。
为某僧书扇,清末民国初,康有为,浩风无量劫，所历知几舍。三十有二相，现示随变化。偶披垢腻衣，来税人间驾。说尽千万偈，漆镫明暗夜。
属刻同门功课薄繫诗四首 其一,清末民国初,康有为,万木森森散万花，垂珠连壁照红霞。好将遗宝同珍护，勿任摧残委瓦沙。
属刻同门功课薄繫诗四首 其二,清末民国初,康有为,秋实春华各自贤，几年伤逝化风烟。偶登群玉山头望，百万珠璎总可怜。
属刻同门功课薄繫诗四首 其三,清末民国初,康有为,万木森森万玉鸣，只鳞片羽万人惊。更将散布人间世，化身万亿发光明。
属刻同门功课薄繫诗四首 其四,清末民国初,康有为,断璧零珠照绛霞，妙香散落委尘沙。东风好与勤呵护，顷刻吁开千开花。
游罗浮,清末民国初,康有为,罗浮云气接逢莱，紫霞照耀方丈璀。青绿画图似海岛，疑自十洲仙山来。女娲补天多罅漏，银河泻落九天开。句漏丹砂犹捡得，野人黄精自掘回。琅玕白凤自飞舞，独骑神虎相追陪。石梁模糊可径度，天外三峰鸾鹤哀。夜闻天乐紫溪上，仙人招手瑶石台。乘风飞云顶上立，吸吐日月谢尘埃。
罗浮杂咏,清末民国初,康有为,云气频来往，溪流无尽穷。涧花杂黄白，山果结青红。怪树危峰底，孤筇万壑中。金丹可成就，欲问葛仙翁。
茶山寺,清末民国初,康有为,野人采药千年去，摘朮锄芝万壑重。南岫松深龙掩蔽，古仙符验虎无纵。瀑泉映日成飞练，云气穿林过别峰。采得菖蒲眠白石，一筇山路听梵钟。
华首台 其一,清末民国初,康有为,青山若现庄严相，白水时闻清净音。尽日孤青常说法，诸天华雨万重深。
过昭平,清末民国初,康有为,红树青山添白屋，清江锦石走帆船。山城好处谁人领，画本天然逐幅传。
过平乐,清末民国初,康有为,去家十五日，乃始到平乐。看山舟行缓，吾意不厌恶。巨石亘中流，与水相激搏。楼船载千斛，小舟先缆索。上流繫石底，转轴行寸尺。竹缆或中断，陡然千丈落。吾航轻以驶，数篙翩已跃。马峡最险绝，龙门尤诡错。怪石千重列，若规八阵略。或列若鱼飞，或立如鹳鹤。或哮如虎豹，或蹲如鸟雀。或如袍笏立，或如甲胄擢。空曲入盘突，迷眩吞牙角。谁云上滩难，吾行得至乐。
漓江杂咏,清末民国初,康有为,石濑溅溅立鸥鹭，绿杉瑟瑟隐茅庐。清溪缥碧竹排溜，红树青山问卖鱼。锦石奇峰次第开，清江碧溜百千回。问余半月行何事，日读天然画本来。峭壁千峰摩顶圆，净无尘土立风烟。崚嶒倒影晴江上，疑是身游兜率天。拍拍清滩趑鹭鹚，萧萧疏竹绕台池。离江清绝谁人领，入我扁舟一卷诗。
雨后泊舟山下,清末民国初,康有为,蒙茸碧山下，澄潭绿霮濧。况径新雨后，青萝洗岚黛。幽篁结石上，倒映妙水绘。桂棹泼清波，鳞鳞纹散碎。茅屋倚岩幽，青杉殊蓊荟。樵归汲清泉，渔柁夕烟晦。佳趣在抱领，即事多可爱。妙悟无小大，濠濮冥所会。
赠日本驻港领事上野季三郎,清末民国初,康有为,横飞金翅决青岑，不信神州竟陆沈。龙战玄黄翻海水，鲲图南溟动潮音。岱宗灵气连员峤，帝座星辉豁太阴。击楫感君相济意，共看腰剑作龙吟。
芦湖楼望富士山  山巅积雪冬夏不化云在中峰在下倒影湖中澄鲜幽纯诚异观也日主行宫在焉,清末民国初,康有为,箱根山顶浴芦汤，山荒草白云茫茫。石径荦确马难步，下马忽见明湖光。清漪缥缈落山影，如见西湖浸葛岭。湖上人家湖畔树，扁舟容与走马路。击马上湖楼，富士正当头。峰颠积雪照白日，高入青天一万尺。云容容兮在中央，芙蓉碧瓣在下旁。倒入明湖影奇绝，黛色波容共明灭。有如白头仙人拥玉女，缟衣羽裳飘瓢举。白银宫阙现华岩，金沙宝楯善见处。诸天游戏坠白帽，世人那知蓝竹路。绝顶山湖绝顶楼，欲长幽隐洗我愁。惜非吾土难淹留，王孙芳草空幽幽。
菽园投书邀往星坡荅谢,清末民国初,康有为,飘泊寰瀛九万程，苍茫天地剩馀生。狐裘琐尾泥中叹，羊节凄凉海上行。梦绕尧台波缥缈，神惊禹域割纵横。九州横睨呼谁救，只有天南龙啸声。
题菽园孝廉选诗图,清末民国初,康有为,华夏文明剩竹枝，南洋风物被声诗。蛮花犵鸟多佳处，恨少通才作总持。飘然浮海孝廉船，绝妙才华惨绿年。王粲周郎吾未见，画图诗卷识游仙。窅窅洞天五百石，霏霏柔佛万千珠。君子居夷亦何陋，尽搜翠羽上红毹。中原大雅销亡尽，流入天南得正声。试问诗骚选何作，屈原家父最芳馨。褒姒灭周天丧乱，离骚忧国语涕洟。银河手挽无多泪，应识幽思托选诗。
题邱菽园看云图,清末民国初,康有为,黑云压城没星斗，满天如墨沙石走。阳日掩匿光忽黝，暇蟆狂叫变苍狗。邱生奇气世无有，登高横睨八荒久。看云愤慨难袖手，被发问天天听否。誓呼大风扫群丑，溟海苍苍顽雾厚，抚剑问天天宇剖。绝顶独立无人从，邈邈云雾向虚空。但见仙人绿发翁，白云黄云医滃滃，我与云将卢敖若士游鸿蒙。
勤王北望感怀十三首 其一,清末民国初,康有为,战鼓津沽急，烟尘京辇频。传闻围客馆，无故戳行人。召怒西邻责，兴兵万国屯。惊闻烧炮垒，烽火上星辰。
勤王北望感怀十三首 其二,清末民国初,康有为,闻说初宣战，廷争亦有人。裂麻经圣主，折槛有良臣。竟作茅焦戳，偏从延广伦。岂闻十常侍，攘外用黄巾。
勤王北望感怀十三首 其三,清末民国初,康有为,太阴黑霾日，大角气缠兵。玉柱惊天折，金瓯碎地轻。戈船横渤海，蛇豕斗幽并。不忍看沽水，血流千里平。
勤王北望感怀十三首 其四,清末民国初,康有为,铁道闻烧断，神京最扰攘。大卧鞭血泣，都统阖门殃。公府焚成烬，郎官饿倚墙。禁军称武卫，盗贼尔倡狂。
勤王北望感怀十三首 其五,清末民国初,康有为,藩镇蒙恩泽，旌旄久宠荣。南疆托保境，北阙孰称兵。讨贼无单骑，勤王不好名。但闻兴党狱，何以对王明。
勤王北望感怀十三首 其六,清末民国初,康有为,中旨纷纷下，红巾奖义民。兜鍪戒胡服，枪炮复华人。白简惨遭戳，黄天诩有神。真成一敌八，旧党计何新。
勤王北望感怀十三首 其七,清末民国初,康有为,国土同孤注，君王类置棋。金轮篡唐日，叔带乱周时。弧眼哀褒姒，衣冠孰柬之。人谋虽欲盗，天命岂能违。
勤王北望感怀十三首 其八,清末民国初,康有为,骊山笑烽火，庙社泣灰尘。黄屋传西幸，萧关又北巡。珊鞭遗御马，红袖泣宫嫔。肠断淋铃雨，凄凉夜走秦。
勤王北望感怀十三首 其九,清末民国初,康有为,五台山缥缈，七佛地清凉。云豁金银阙，天开安乐乡。壮图思圣祖，巡狩痛今皇。行在无消息，看云但黯伤。
勤王北望感怀十三首 其十,清末民国初,康有为,龙楼旋繫马，鸾掖且观兵。金凤成灰烬，铜驼卧棘荆。飘零周雅乐，芜没汉公卿。文物千年盛，繁华一旦倾。
勤王北望感怀十三首 其十一,清末民国初,康有为,上相和戎出，联军压境雄。首应函侂胄，师合质萧同。帝座星同戴，神州日再中。人心繫天意，号泣诉苍穷。
勤王北望感怀十三首 其十二,清末民国初,康有为,两年奉衣带，万里走寰瀛。揽鬓空伤老，勤王恨未成。丧元泣先轸，迎驾出麻城。日盼红旗报，盈盈老泪横。
勤王北望感怀十三首 其十三,清末民国初,康有为,绿遍槟榔树，红开皂角枝。山云飞浩浩，海雨听离离。绝岛悲鱼鳖，秋风怨鼓鼙。夜深故国梦，两载月明时。
八月再题棋局,清末民国初,康有为,方卦画成三十六，纷纷国土现蛮触。沉吟临睨是中原，诸边已割成残局。
槟屿督署秋风独坐杂作,清末民国初,康有为,忧患弥天塞太空，树声争战起长风。楼台寂寂无人到，廊外藤花开小红。山色深蓝将作雨，日光变黑忽生雷。独倚栏干数鸡鸭，黑奴骑得白牛来。
十四日晚步月,清末民国初,康有为,晚来扶杖看烟鬟，日落柴门夜不关。岚荡茶园横半岭，云穿松径过前山。花畦曲曲行三匝，竹径深深露一斑。试打秋千更神往，已看明月落人间。
读史记刺客传,清末民国初,康有为,封狼当道狐凭社，竟卖中原起沸波。迁史愤心尊聂政，泉明诗咏慕荆轲。要离有冢谁能近，博浪无椎可奈何。羞甚苍生四百兆，岂闻一客剑横磨。
湾京咏  奥语其京名湾不名维也纳,清末民国初,康有为,湾京旧霸统，气象比巴黎。宫馆皆严丽，林涂尽广齐。柏灵嗟幼稚，伦敦狭模规。感慨邯郸市，今朝落泰西。
丹壁观瀑为园中最佳处羡人自誇甚至危崖峭慄日蒸无避吾游苦之,清末民国初,康有为,瀑布小以短，山崖崩以颓。峭壁泻丹黄，危土流素灰。草树皆不产，童髡无徘徊。炎日照蒸酷，难觅松阴开。俛瞰徒惴慄，徒闻转谷雷。小坐亦无所，佳趣亦何哉。危栏空徙倚，不如归去来。
游埃及录士京 埃及古庙陵阙皆在录士录士为七千年古京地球古文明第一游埃及者不到录士与未游同,清末民国初,康有为,宫阙嵯峨录士京，雕墙文画尚纵横。旧迹多传蓝射士，六千年物最文明。华表棱棱石刻精，巴黎纽约睹文明。来此摩挲重回首，阙前星士百馀横。古陵十八日搜辟，隧道庄严寝殿云。奇绝丹黄图画色，六千年物拭如新。看山归马踏沙滩，落日云低水不澜。晚渡尼罗浴江水，隔江灯火照清寒。袅便幕处犹游牧，男能舞剑女而歌。寥廖埃及古遗种，面貌犹如古像和。
埃及行,清末民国初,康有为,石山之内，绿野夹江。石山之外，飞沙走黄。石山之旁，一千三百里疆，尼禄直泻万里长。一渎无枝流，逆行力最强。秋冬泛田湿，淤泥长禾秧。民庐皆临流，耕夫迩水乡。距江稍远者，弃壤沙堆罔。近江作层闸，时泄蓄坡塘。贫者石窟中，壑谷如室藏。富者石为屋，栋宇及阶墙。床几与盘桌，一一择石良。刻文雕像画，传古多精良。宫庙六千年，至今完而藏。楹壁石数尺，高逾百尺量。六七金字陵，苍苍摩天扬。伟大尤可惊，岂止文明破大荒。皆因山尽石，又以野夹江。万国文野由地形，顺受其正难飞扬。师尊菲薄空扰扰，蹙踏全球非昧茫。狭长与地岂能守，后永奴降难自强。吁咩人事由地形，畔援歆羡吾欲忘。
耶路萨冷观犹太人哭所罗门城壁男妇百数日午凭城泪下如糜诚万国所无也惟有教有识故感人深远吾念故国辄为怆然,清末民国初,康有为,崇壁严仡仡，围山上摩天。巨石大盈丈，瑩滑工何妍。筑者所罗门，于今三千年。城下聚男妇，号哭声咽阗。日午有数人，曲卷肩骈连。凭壁立而啼，涕泪涌如泉。惨气上九霄，悲声下九渊。始疑沿具文，拭泪知诚悬。电气互传载，真哀发中宣。一人向隅泣，不乐满堂缘。借问犹太亡，事远难哀怜。万国有兴废，遗民同衔冤。譬如父母丧，痛深限年旬。岂有远古朝，临哭旦夕酸。罗马后起强，第度扬其鞭。虽杀五十万，流血染城闉。当时严上帝，清庙金碧鲜。我来瞻遗殿，华严犹目前。珍宝移罗马，痛心亦难谖。正当吾汉时，渺茫何足云。吾国二千载，亡国破京频。刘石乱中华，洛阳惨风云。侯景围台城，一切文物焚。耶律絷重贵，雅乐遂不闻。暨至宋徽钦，汴京虏君民。岂无思古情，颇感骚人魂。或作怀古诗，亦传哀悼文。未有凭城哭，至诚逮野人。妇婴同洒泪，千载恸遗民。吾迹遍万国，奇骇何感因。答言祖摩西，奉天创业勤。艰苦出埃及，转徙红海滨。帝降西奈山，特眷吾家春。十二以色列，奄有佐顿川。大辟所罗门，两王尤殊勋。拓边大马色，筑庙耶路颠。武功与文德，焜耀红海漘。馀波跃耶回，大地遍遵循。人种我最贵，天孙我最亲。岂意灭亡后，蹂躏最惨辛。罗马与萨逊，蹈藉久纷纭。英暴当中世，俄虐今尚繁。遗种八百万，飘荡大地魂。有家而无国，处处逐辱艰。被虐谁为护，蒙冤谁为伸。传言上帝爱，我呼彼充瑱。穷途无控诉，凭城号吾先。言罢又再啼，四壁啼益喧。哀哀不忍闻，吾亦为垂涟。亡国人皆恨，惟汝有教贤。他国不知愁，同化久忘筌。汝诚文明民，文明成障愆。区区此遗黎，艰苦抱守坚。虽然犹太教，今犹立世间。吾游墨西哥，文字皆不传。英哲与图器，泯灭咸无存。读学皆班文，性俗忘祖孙。岂比汝犹太，能哭尚知原。哀哀念远祖，仁孝无比援。他日买故国，独立可复完。先咷必后笑，物理固循环。吾哀犹太人，吾回睍中原。四万万灵胄，神明自羲轩。唐虞启大父，禹汤文武联。孔圣寔文王，制作大礼尊。圣哲妙心灵，图器文史篇。后生坐受之，枕葄忘其源。如胎育佳儿，如酿蕴良醇。我形胡自来，我动胡自迁。我识与我神，明觉胡为元。喜怒胡自起，哀乐胡所偏。我咏歌舞蹈，我饮食文言。一一英哲人，化我同周旋。忘之我坐忘，悟之大觉圆。一往情与深，思古吾翩跹。庄周梦化蝶，吾寔化国魂。若其国竟殇，哀恸不知端。凡亡非我亡，畸士托古诠。吾未免为人，多情犹为牵。吾为有国故，身家频弃捐。哭弟哀友生，柴市埋冤云。哭墓已不获，先骸掘三坟。十死亡海外，谗侮百险煎。受诏久无功，缠身万苦难。十载逋亡人，拂逆痛心肝。我本澹荡人，方外乐谈玄。胡事预人国，误为不忍缠。今既荷担之，重远难释肩。地狱我甘入，为救生民难。受苦固所甘，忍之复忍焉。久忍终难受，去去将舍旃。浩荡诸天游，欢喜作散仙。天外不能出，大地不能捐。国籍不能去，六凿不能穿。犹是中国人，临睍旧乡园。睊睊涕被席，耿耿伤我神。愿告爱国者，犹太是何人。
今日,清末民国初,康有为,今日聊为乐，吾生亦已难。身名为大患，家国遘多艰。避地住无所，非人心可安。明知地狱苦，四顾且盘桓。
庚戊三月二十七日阅报有作,清末民国初,康有为,破瓮顾何益，临崖足久垂。勒严背水阵，超轶乐天思。身病得心乐，途穷入道资。人天游戏久，成坏亦何悲。
送春,清末民国初,康有为,春尽星坡又一年，鸟啼客去草芊芊。花开花落供惆怅，天雨天阴总可怜。倚阁三杯婪尾酒，游园五色并头莲。独愁鼙鼓催春色，梦入东华只怆然。
甲寅除夕感逝  自延绍山庄抚棺归车中口占,清末民国初,康有为,岁尽凄凄穗帐风，人间万事总成空。玉棺长卧思天上，环佩归来只梦中。归国因缘六月息，环球形影七年同。从今沧海看明月，怕听胡笳奏落红。
题亡妾何氏所遗书画诗,清末民国初,康有为,天女化为舍利弗，本无障碍女男身。散花究竟涅槃觉，学书初学卫夫人。发愿为吾全写诗，画楼春暖日临池。空将十纸摹梁鹄，留与家书说卫漪。鱼山学行覃溪笔，留得书丹在我家。不写簪花传化度，自然高浑发清华。月霣风寒注逝川，去年此夕奈何天。房栊久闭尘凝簟，书画搜遗墨满笺。儿女悲啼倚灯下，形容绰约步阶前。更无入梦肠空断，且费扶鸾问散仙。智师一字五万钱，千字文无人间烟。旃理临之冰雪仙，忽思铁手拂笺年。浓艳凝香带叶妍，粉痕墨晕态犹鲜。而今落尽残红后，读画题诗更惘然。一枝浓艳发遗香，剩粉残笺空断肠。色相华严常示现，殿将画谱拾群芳。
赠郑大鹤同年,清末民国初,康有为,海内词人孰正声，画师樗散话居平。何当麋鹿游台感，又见龙蛇起陆争。燕乐孤微知石竹，樵风哀艳入琶筝。西台铁笛曾吹裂，卖药悬壶断此生。入山惟恐不能深，勾漏罗浮何处寻。欲问葛翁同徙宅，山樵妙墨有青岑。身世可堪逢百忧，万方多难竟无休。死生契沽嗟吾辈，烟雨迷茫话小楼。
偶感,清末民国初,康有为,先德梓乡碑有口，棣华燕市盖曾倾。浮踪遘共壶天聚，下里偏邀白雪评。春梦一场供剧哭，花潭千尺感深情。臣愚自蹈亡身祸，敢向青阊诉不平。
外物,清末民国初,康有为,已能外物知朝彻，未至非人尚夕饥。惊说凡亡犹噩噩，惯看星陨入非非。面依墙壁山岩坐，手掷髑髅雷雨飞。世界八千频往返，可怜万物入于机。
度泗水望曲阜,清末民国初,康有为,汶上昨日见，泗水今午涉。其广数十丈，深尺度车辙。岸沙广浩浩，当上泗涨汐。人可负戴度，小水何足说。所贵近圣居，喜容动眉睫。翘首见峄山，峰势犹巀孽。岂必山水佳，童时耳闻热。爱屋及其鸟，况先圣过迹。昔将到鸡足，想瞿昙行乞。后望伯利恒，想基督游历。况在洙泗间，夫子日行役。车马前扬尘，尚想周流迹。渐瞻曲阜城，日射黄瓦眷。子怀三十年，今始慰望极。
丁巳元日赋长篇后意未尽而韵已将尽乃再赋此二章吾平生所得在此也 其一,清末民国初,康有为,行年得六十，寿逾天地老。君试观蟪蛄，莫度春秋考。相彼蟭螟巢，微生物无数。吾窥显微镜，蠕动纷生聚。视虱如车轮，其体骨已巨。虱体之血轮，有地球国土。析之万亿千，辗转孽生谱。累析及至微，须费几时序。吾人之一瞬，彼已寿千古。精心冥推想，比例难疏举。然则六十年，岂止亿岁许。以观我众生，宇宙乐仰俛。
丁巳元日赋长篇后意未尽而韵已将尽乃再赋此二章吾平生所得在此也 其二,清末民国初,康有为,行年已六十，生性不知老。或寿亿万岁，恒沙无量数。坐视天人变，生死轮回苦。国土几沈变，星日多陨去。天行运不停，日月舞大宇。时放四光明，化生兹后土。慧星触之沉，黑暗遂万古。开阖在所觉，视犹顷刻许。山中千岁者，缩短七日处。视此六十年，岂真比旦莫。而何称祝为，谬尔称耆父。
龙洞,清末民国初,康有为,乱山走回合，群峭重杳复。丹崖与翠嶂，壁立削碧玉。溪枫欲染崖，岩柏倒挂绿。涧流夹松风，谡谡似和筑。峨峨禹登山，窈窈藏龙谷。锦屏芙蓉开，列岫三秀郁。如环玦口擘，如城墙堞矗。圆峰卓笔立，绝顶抗塔独。二瓮不可见，嵚嵜登层麓。及腰洞露穴，入门僧秉烛。三佛俨像设，迎立妙严肃。侍者凡六人，写生肖瞻瞩。不知何代刻，疑化工所斸。自此蜿蜒行，低头恐石触。高穹忽峻拔，邃径且葡匐。行行皆圈豚，步步虑倾覆。上惧折元首，下忧濡溺足。百步露线光，狂喜庆出谷。翻嫌游兴浅，更欲重踯躅。洞口过悬崖，半广可坐读。入定游诸天，三界忘色欲。后登泽盈丈，少憩树簌簌。元丰有刻文，记为求雨祝。俛视环立壁，天洞地亦福。侧径下荦确，庆涧越纡曲。下有圣寿寺，唐柏荫茅屋。把酒仰青天，骑龙驯白鹿。
新济南诗,清末民国初,康有为,碣石四百岛，渡海起泰岱。走峰尽济南，龙种犹存在。揭揭华不注，离离点苍黛。翠巘巉天半，单椒无连带。虎牙独雄立，巨石奋灵怪。鹊山桉前横，萼药鞍后拜。群山次第朝，黄河曲拥戴。名泉七十二，众流会灌溉。明湖汇济泺，归极环下界。清河绕黄台，纡折入河内。鹊湖怀家洼，千里水朝外。山水有拱抱，卜宅此为最。我仪地形佳，冠行省都会。昔人昧形势，河水夹反背。宜移新济南，华山下作绘。大开数驰道，公馆聚冠盖。山上掇亭台，夹道直松桧。学舍先移筑，侁侁胄子戒。游徼警长途，车马分驰载。居行游皆来，盛会于此赛。人皆美乐土，十年繁茂对。今日攀巉崖，荦确我仆惫。它时成大邑，四顾意气快。
桃花源,清末民国初,康有为,三面湖波亦半岛，百株桃树又渔舟。蓬莱婀娜宜忘世，湖水涟漪渺隔洲。夹路荷塘白烟影，小亭篁竹绿云秋。花开花落春何意，避地避人天与游。
潜严,清末民国初,康有为,抗屋山椒俛石屏，屏横廿丈树青青。下开岩壑窅奥境，上络藤罗不识名。芳草成茵环石径，小池喷水傍茅亭。玉皇山影雷峰塔，泻入苏堤烟水舲。
西湖杂咏,清末民国初,康有为,昨日扁舟放西湖，一抹横山泻青绿。今朝登楼望西湖，群山一夕换白玉。玉龙百万战修罗，败鳞跳跃飞相属。天时人事固多变，皓皓高陵与修谷。白银世界瑞突兀，琉璃天中来寄宿。
游陕西登太行山感赋,清末民国初,康有为,陕城形势天下雄，河流滚滚与天通。巍楼翼翼崤函关，时有舟楫泛其中。北望太行势崇隆，千里叠巘望不穷，九秋万里起长风。城头苍翠极太空，县衙池沼倚高墉。河声岳色自雄濛，朝晖夕霭应接同。老夫七十意与浓，东望崤函汉关封。西顾桃林秦塞空，喟叹河山心有忡。
七月廿五夜山中怀蒉斋,清末民国初,陈宝琛,东坡饮啖想平安，塞上秋风又戒寒。此别岂徒吾辈事，即归能复曩时欢？数声去雁霜将降，一片荒鸡月易残。独自听钟兼听水，山楼醒眼夜漫漫。
鼓山见竹坡题句却寄,清末民国初,陈宝琛,破禅中夜梦京尘，最忆西山对榻人。垂老可应思止酒，无官端不为忧贫。海天会合知何日，泉石沈冥各此身。诗墨和苔犹满壁，年时何限迹成陈。
题损轩不二门图步净名韵,清末民国初,陈宝琛,开径延三益，循溪署八愚。岁寒寻保社，禅缚笑臞儒。不饮奇嫌问，无金墓懒谀。计成投畚遁，绪触拔钗沽。瓶钵真居士，衣冠一野夫。忏堂甘刬草，慧海誓乘桴。狂象驯依圯，翔鸾铩就笯。花沾迦叶体，雪媚藐姑肤。柏树还生子，优昙总恋柎。那曾僧气足，遍道净缘劬。初地诚回向，诸天想唯俞。塔铃通译语，台镜豁尘污。出入谁司键，推敲讵待符？座充摩诘室，斋抵步兵厨。索索诗魔退，凉凉酒疟苏。杜机皈怖鸽，幻迹悟飞凫。到此题从凤，其间隐即蛛。终同守城墨，遑作泣歧朱？可忆趋京辇，频年侍阙觚。拘留桑下宿，蹭蹬棘中途。风雪过茶董，江湖话木奴。说经当席夺，咏史又船租。未种花盈县，徒贻水满盂。脱身辞请谒，容膝学跏趺。独寐宁妨寤，卬须枉见呼。祇园随喜施，息壤劫盟俱。蔬饭匆匆具，蒲团个个铺。韬名期蛰豹，伺影戒逢狐。宗派商师友，行藏杂钓屠。纵殊夫子瓮，颇类市公壶。震旦方灰劫，恒沙矧蕞躯。再中回日愿，万变看云图。石鼓泉应歇，山楼月太孤。傥来收橡实，相对饵松腴。定律深心护，空轮悉力扶。圆关探锁钥，静籁领笙竽。般若何生灭，阎浮自混渝。繄予常住否，微佛曷归乎？闻梵知先觉，移文忍厚诬。汪罗香火在，蛩駏莫愁无。
正月雨后谢丈偕清江黄星石介来过因游石鼓星石为丈鹿洞高弟时省师将归,清末民国初,陈宝琛,入春五日雨一霁，谢公挟客来江楼。隔窗屴崱笑招手，舵尾所向风飕飕。万松俯仰入云海，涧底一白潜蛟虬。笕泉旱枯汲爨断，径竹雪压刍荛收。山斋悬榻未半载，那更陈迹平生游？当时岩干恣搜采，精舍坐辟匡庐秋。经师醰醰都讲粹，高足森立骞骅骝。过江别意满青眼，白日倏远晨星流。黄生足趼四海半，穷冬襆被危滩舟。寻师千里践一诺，此谊岂可今人求？山中忍寒对听水，颇亦爱我林岩幽。虚楼信宿闭阴晦，饱饭卧看浮云浮。衡山默祷昔有验，无诚可感宁人尤？他年恐复累相忆，行矣桑下休淹留。
蒉斋自塞上和前诗叠韵寄京师,清末民国初,陈宝琛,观棋闻又入长安，金玦三年信誓寒。雨夜梦回疑妇叹，竹林酒熟忆朋欢。肯将龟筴从詹尹，倘爱钟鱼对懒残。住惯烟波怕尘土，停云直北奈迷漫。
漱兰年丈来主闽试喜晤感赋,清末民国初,陈宝琛,别梦江南逐去潮，却从乌石话金焦。战场极目涛犹怒，时事填膺酒易消。三径蓬蒿容仲蔚，满山藜藿待宽饶。日华转眼开春殿，天上风珂想早朝。
蒉斋以小像见贻题寄,清末民国初,陈宝琛,十载街西形影随，五年南北尺书迟。梦中相见犹疑瘦，别后何时已有髭。机尽狎鸥元自适，声销卖药渐无知。江心忆拜张都像，热泪如潮雨万丝。
蒉斋和诗见怀叠韵再寄,清末民国初,陈宝琛,安排渔具号天随，晞发沧洲已悔迟。善病无方苏渴肺，懒吟有分赦愁髭。露兰香悴宁论服，风叶秋深各自知。赢与宾鸿镇来往，海天南北一情丝。
李兰卿先生摹雪浪盆制笺林文忠为书颍滨雪浪斋诗访西得之属题,清末民国初,陈宝琛,榕园造纸俟村书，想见承平乐艺馀。七十三年文采旧，忆过小雪浪斋居。
董秦州平章遗诗为仲容题 其一,清末民国初,陈宝琛,仇池花竹长风烟，归梦沈沈路九千。身是西枝老诗史，忧时头白中兴年。
董秦州平章遗诗为仲容题 其二,清末民国初,陈宝琛,耆旧凋零又一时，輶轩忆拓教思碑。英英贻厥遗编抱，廉吏何曾不可为。
水退同周彦升黄子穆丈林贻庵啖荔长庆寺,清末民国初,陈宝琛,溪堤欹塌稻孙斜，乞籴山僧对客嗟。我辈且来评荔子，好官犹解惜荷花。京圻水退征输粟，海市钱荒盼捆茶。莫过湖亭怀李赵，烟中城郭叫昏鸦。
十一月十四夜听水斋同苏盦待月即送北行,清末民国初,陈宝琛,树静泉枯谷气寒，灭灯不语对凭栏。断钟坠涧无寻处，佳月笼云恣赏难。却向山中谋小集，试从别后忆今欢。戒坛潭柘何能忘，为渡浑河取次看。
宿灌佘山居,清末民国初,陈宝琛,数竿竹外无多地，半属梅花半属兰。留客便盘圆石坐，借书惯就绿阴摊。空阶驯雀寻常下，小沼潜鱼自在宽。有酒不应成独饮，墙头还泥好烟峦。
哭竹坡,清末民国初,陈宝琛,大梦先醒弃我归，乍闻除夕泪频挥。隆寒并少青蝇吊，渴葬悬知大鸟飞。千里诀言遗稿在，一秋失悔报书稀。黎涡未算平生误，早羡阳狂是镜机。
二月十八夜泛月入山道得苏盦江南寄诗苏盦竹坡试闽举首也感赋以答,清末民国初,陈宝琛,诗筒把向春江读，江上潮生月满船。夜梦欲因度云海，前游可惜欠风泉。别来痛逝知君共，他日论文识子偏。缄泪寄将频北望，解装一为酹新阡。
鼓山觅竹坡题句不得怆然有赋,清末民国初,陈宝琛,小别悲同永诀看，当年闻语泪先潸。国门一出成今日，泉路相思到此山。月魄在天终不死，涧流赴海料无还。飘零剩墨神犹攫，剔遍荒苔夕照间。
游方广岩,清末民国初,陈宝琛,坏云坠地龙上扶，化为石厂佛所庐。吐漦炼水幻阴霁，九天飘下千明珠。十年梦想今眼见，洞口突兀林岩殊。烟丝羃历动丹碧，忽讶白点晴溅裾。穿松踏苔饱古绿，入门绕殿相惊呼。围屏三面幄千尺，铸此积铁宁洪炉。阴风融液作钟乳，滴灌佛顶甘醍醐。燕泥倒黏杂草实，修蔓垂络秋花疏。僧誇石泐肖大士，玉芝瑶树交莲趺。目谋意构微有似，谁梯险绝龛金躯？灵羊凿空定何代，深书仰读愁模糊。南溪晚出赋十景，数典便断开山初。淳熙布施一尘在，更遣徐谢穷追摹。沧桑陵谷那可说，勘取空色宾头卢。穹楼饭罢趣解襆，枕边淅淅吟魂苏。
夜到涌泉寺 其一,清末民国初,陈宝琛,绝江潮始生，到寺月已午。僧楼钟未动，径自造竹所。阴沈半池墨，众鱼相濡煦。怪禽隔崦鸣，无风自含楚。一星衔殿鸱，彻晓光如炬。平生独往心，就佛亦无语。
夜到涌泉寺 其二,清末民国初,陈宝琛,春月虽可悦，不及秋宇晶。巡廊弄花影，爱此佛地瑩。龛灯本无尽，斗柄忽已倾。呦呦岩窦泉，喝退犹暗鸣。少焉钟呗发，绕殿流音声。万汇有常理，吾道宁无营？
沧趣楼杂诗 其一,清末民国初,陈宝琛,平生好楼居，亦爱数竿竹。收身及未老，随分得小筑。东牖延夏凉，南荣纳冬燠。有池亦有榭，蓊然翳众绿。奉亲是吾事，幸不藉微禄。十年欠美睡，一簟斯已足。醒来闻叩门，邻家荔新熟。
沧趣楼杂诗 其二,清末民国初,陈宝琛,水松枯何年？出楼各丈馀。有藤络至颠，生意故自如。春华而夏阴，其下回清渠。我新闸为陂，种菱兼养鱼。潮来如奔泉，流声夜窗虚。蒙密不见月，又疑风雨俱。梦回悄心魂，何减涧谷居。
沧趣楼杂诗 其三,清末民国初,陈宝琛,种竹恨不蕃，种松恨不大。看看竹成列，又盼松偃盖。微生耻求足，禅律况所戒。褊心更奈何，分别及兰艾。频婆近结子，凤眼红可爱。此木母手栽，落实怆不逮。封殖寄永思，家人勿剪拜。
沧趣楼杂诗 其四,清末民国初,陈宝琛,方山于我亲，鼓山是我邻。有诗辄送至，有酒邀之频。似喜无事饮，却怜无病呻。晚来喷层云，如兽如天神。刹那作万态，变灭无一真。我倦睨之笑，山意殊阎闉。
沧趣楼杂诗 其五,清末民国初,陈宝琛,开棂当荷风，香气日在袂。无花叶自好，花亦韵绝世。或以比君子，因之念吾契。芳华例一梦，苇荡邈天际。拒霜行且花，凉吹动岩桂。
沧趣楼杂诗 其六,清末民国初,陈宝琛,削竹为大榻，一僮负以趋。行就绿阴息，临流看浴凫。老牯浮鼻过，尔牧与之俱。荷箠各得荫，谑笑缘茭芦。吾亦忘其适，野风俄已晡。水蛙杂梵鼓，起立还斯须。
沧趣楼杂诗 其七,清末民国初,陈宝琛,退庵留片石，载归从桂林。有园在南浦，兵燹愁见侵。阿翁夙一见，积思极云岑。不图三十年，苞裹来江浔。有如久别朋，劫后交逾深。小子日侍侧，俨然父执临。故知彼亦寄，贵喻沧洲心。
沧趣楼杂诗 其八,清末民国初,陈宝琛,出门何所适，长岁具一舟。潮来月如盆，挂席恣溯游。群季已满载，无用更命俦。就网买鱼煮，棹入山影幽。鵁鶄四五双，惊飞过前洲。流连苦月促，潮亦不我留。后夜潮应宽，不知月好不？
沧趣楼杂诗 其九,清末民国初,陈宝琛,霜晨万橘林，璀璨世所无。凌寒有此色，忍命为木奴？春盘取可口，谁知终岁劬。剪繁钩其蠢，粪溉常忧枯。幸免厄秋飓，青青委泥涂。辇航日以广，倍价行远输。齐民有要术，自愧沟瞀儒。
沧趣楼杂诗 其十,清末民国初,陈宝琛,海滨不知冬，冰雪所罕到。岁华殿者梅，冷暖有特操。绕池十数本，挺干颇兀傲。今腊忽怒开，红白先后报。蜜蜂惯趁暄，亭午纷取闹。此心委幽独，将底餍汝好？妇话斜街春，漫持较花窖。
石鼓山中送赵声伯归江西应举,清末民国初,陈宝琛,赵生倜傥才，制行复有畔。昔浮旴江槎，作贡豫章干。抟沙一霎聚，转烛七年换。冷官仍不成，劳薪苦自爨。舟卿顷见辟，幕府不停翰。晨校职方图，夜布大衍算。登鲈测海圆，发箧画边捍。未辞蛙黾聒，聊胜凤鸾窜。吾庐滨沧江，相望隔烟岸。延缘苇闲舟，问讯柳下锻。酒香拗露筒，山黛捲风幔。下榻月满楼，剪灯书堆案。论才或意可，感事偶微叹。昨来告别期，归当及秋半。低颜刻宋楮，试手斲郢墁。所为科举文，乃抵策略看。衡尺世有程，龟鉴吾自玩。贾生危厝火，不免忤绛灌。京房斥恭显，蒙气卒未散。持此就冬烘，得勿骂风汉。鹓雏宁受嚇，天马终绝绊。且邀践山诺，会与淩日观。风泉非恶声，枕之待夜旦。
次韵答俶玉,清末民国初,陈宝琛,病夫十年岩壑姿，睡眼熟阅僧荼毗。鸥凫猿鹤迭招引，仰视九万奚南为？候虫噫秋蛙黾底，瞑坐不任贝叶披。君忘拳曲志绳削，假内外集示级差。纸筒拗铁出硬语，惊走木魅跳山夔。晋安风雅今中衰，黄鹄摩天莫敢谁。颇闻人语活山谷，君独不喜吾固疑。斋肠嚼笋味外味，一官于我曾豪釐。诸家楚楚更自郐，苦炫微炤萤比曦。法门无想分别甚，一笑荃蕙齐菉葹。月林听梵倘惠思，茶鼎谡谡泉澌澌。平头上尾药容已，饮生颈瘿君焉医？
过玉屏山庄,清末民国初,陈宝琛,五年不舣阳崎棹，几树赪桐欻出檐。旧物当门惟石坐，尔时插架尽牙签。官资到手谁能餍？诗卷随身可也添。恨别祇怜花竹色，江神未必管贪廉。
题张韵舫眠琴小筑填词图,清末民国初,陈宝琛,张侯倚声得琴理，作图乃学吾宗髯。绿云绕屋手亲补，只欠撅玉春葱尖。花闲兰畹盛宗别，芬芳悱恻风骚兼。辛刘清雄周柳婉，末派往往偏洪纤。君如白石审乐谱，慢词小令随挦拈。陔馀一官托吏隐，自弄三影辞郎潜。四愁有客足顽艳，榕阴赓和霜豪铦。冰弦避俗那索解，命啸颇可忘凉炎。比来竹崎名典榷，偷减渔笛招江蟾。溪山信美助天籁，礼数况免城中严。盛秋愿聆水仙操，溯潮洗耳烦针砭。
次韵和俶玉舆中作,清末民国初,陈宝琛,越人望色走弗诊，和缓乃为竖子窘。忠州儋耳剧无聊，襞积千金寄忧闵。吾生受形各有制，方寸要与天地准。六淫抵隙化者机，渐渐羊奚比不笋。能甘瞑眩宁自讳，湩酪不应恣饮吮。换心恐比换骨难，跳掷壶中总智尽。怪君持囊何所适？蒿目人间意不忍。埋名随俗古有之，神马尻轮自鞚纼。谁能将身殉尽人，卞足刖三孙足膑。
俶玉雨中以诗枉存次韵答之,清末民国初,陈宝琛,深杯泛春愁，隔雨至良讯。陈诗饫二客，自以默相印。醰醰味谏味，苦涩不禁俊。循蹊试学步，马驽畏牛骏。瞠乎上水船，辑濯强之进。稊米吁望洋，宝唾敢规瑱？早尝市甘脆，老渐厌馀馂。饴蜜杂堇荁，可口或蒿菣。始知蔽体服，不必定纁袗。君诗挟雨快，万斛洗玼吝。屋山不断泉，风过寒阵阵。侧想灯影外，石供吐瑩润。情惰六扇屏，不眠拨炉烬。
春阴和含晶韵 其一,清末民国初,陈宝琛,落红庭院昼愔愔，半晌微晴半晌阴。滞雨添成归燕懒，峭寒能否病鹦禁？偶抬柳眼只生怅，稍展蕉心且见侵。莫怨东风悭与便，吹犹不散酿还深。
春阴和含晶韵 其二,清末民国初,陈宝琛,青青河畔草如袍，扶上秋千地本高。消息日边新嫁杏，风情露井昨开桃。屏山入梦犹胜画，井水沈愁不受篙。守过黄昏还伫月，觉来失笑总徒劳。
春阴和含晶韵 其三,清末民国初,陈宝琛,梦雨愁云暮复朝，似寒非暖最难料。衣篝香褪孤莺领，镜屉尘凝黯翠翘。风日轻抛挑菜节，笙歌忍忆落镫宵。碧城十二知谁管？断送韶光酒里消。
春阴和含晶韵 其四,清末民国初,陈宝琛,似闻鶗鴂隔花鸣，百五匆匆记不清。及未雨时烦作计，便成烟去那忘情？无风帘幕仍香篆，如水楼台更笛声。还是海棠沈睡好，枉烧银烛问蟆更。
上巳花下怅然有感因和俶玉用昌黎寒食日出游韵,清末民国初,陈宝琛,幽栖近水花不病，腊雪孕春开特盛。海棠红过藤始华，紫云羃天百重映。人稀野僻足孤赏，雀啅蜂喧故无竞。悬知京国输馨妍，祗惜禊辰欠觞咏。恶风掀空如扫箨，狼藉顿毁容妆正。明年会有艳阳天，似此烂漫恐难更。衰荣更迭固其所，排斥须臾讵非命？封姨很婞少女狂，谁使操弄青帝柄？念昔螭头赐沐归，众香得气一阳庆。液池琼岛蓬莱春，立马谛看矍然敬。南寻天宁北极乐，西上翠微豁清夐。侧帽平窥韦杜天，衔杯自乐尧舜圣。凤城回首十寒食，一散风花难合并。沧江病卧天所怜，故遣繁英娱野性。难消薄福且招妒，稍负殊芳例遭横。情缘禅力战胜难，清泪如泉绕花迸。春光向阑致可恋，新秧贴罽夹荷镜。批风抹月吾犹人，种树养鱼是亦政。止酒从教议醒狂，懒呤无那逢敌劲。君如为花来已迟，除坐绿阴及夏令。
俶玉赠石绝肖竹根走笔谢之,清末民国初,陈宝琛,箨龙蛰化几千年，霜节冰心鍊许坚。自判生涯沟断伍，谁教末供砚山边。钓诗将石君真剧，咒笋充粮我欲禅。恰为铁君添一契，入林残腊约梅仙。
从邸报得朝邑相国凶问怆赋,清末民国初,陈宝琛,九征不出出元迟，正气曾期与护持。独乐温公宁本意？见几疏傅有馀悲。老成渐已嗟零落，圣主终应念度支。郑重十年前一话，暑尘涨上使车时。
听水斋喜灌畬夜至,清末民国初,陈宝琛,昔携山月造茅庐，今遣江湖迓笋舆。一宿便成三载近，肯来失喜四更初。陆沈窈窈舟藏壑，天籁泠泠乐出虚。对坐坳堂弄杯水，算君知我我知鱼。
林文忠赴戍伊犁道遇所亲绘像赠之曰吾老矣恐不能生入玉门聊当齿发还乡也拜观感赋,清末民国初,陈宝琛,读公奏议修公传，晚与编诗识性情。功罪信心休问世，死生许国独全名。盟鸥勃海机宁息？养虎天山翼已成。尚有典型勤下拜，苍茫泪更向谁倾？
题龚海峰先生浚渠留别筹边三图,清末民国初,陈宝琛,百年桑梓论耆献，循吏儒林是我师。时棘诏求兵事策，燹馀人话去思碑。独怜大用生才靳，却羡潜盘入仕迟。鸿雪满前元亦寄，萧条乍喜见须眉。
七月廿二夜听水斋对月,清末民国初,陈宝琛,秋气掠孤梦，月窗濛若烟。潺潺无尽水，穆穆未明天。树影森疑象，虫声悄入玄。巡栏成独笑，非鬼亦非禅。
叔毅墨樵树二石斋前漫题,清末民国初,陈宝琛,石氏好兄弟，雁行来水斋。长如拄杖立，少亦听琴偕。离合那可料，扶携兹自佳。维摩长一榻，风雨若为怀？
花下,清末民国初,陈宝琛,断肠何必绿阴时，怯雨愁风不自持。一度春光一情态，饶伊蜂蝶可曾知？
鼓山朱文公赵忠定题石下感赋,清末民国初,陈宝琛,济川须我友，相与但一诚。二公道义徒，兹焉见平生。志得无管葛，身危运亦倾。拂石谂来哲，谅此欷歔情。
睡醒,清末民国初,陈宝琛,睡醒喧传赤白囊，高牙不换北窗凉。频年医国真求艾，他日谈瀛早狧糠。何苦晴雷惊燕雀，未堪晚照聒蜩螗。病夫不是慵观弈，几道楸枰已尽忘。
感春四首 其一,清末民国初,陈宝琛,一春谁道是芳时？未及飞红已暗悲。雨甚犹思吹笛验，风来始悔树幡迟。蜂衙撩乱声无准，鸟使逡巡事可知。输却玉尘三万斛，天公不语对枯棋。
感春四首 其二,清末民国初,陈宝琛,阿母欢娱众女狂，十年养就满庭芳。那知绿怨红啼景，便在莺歌燕舞场。处处凤楼劳剪綵，声声羯鼓促传觞。可怜买尽西园醉，赢得嘉辰一断肠！
感春四首 其三,清末民国初,陈宝琛,倚天照海倏成空，脆薄原知不耐风。忍见化萍随柳絮，倘因集蓼毖桃虫。到头蝶梦谁真觉，刺耳鹃声恐未终。苦学挈皋事浇灌，绿阴涕尺种花翁。
感春四首 其四,清末民国初,陈宝琛,北胜南强较去留，泪波直注海东头。槐柯梦短殊多事，花槛春移不自由。从此路迷渔父棹，可无人坠石家楼？故林好在烦珍护，莫再飘摇断送休。
婉女随婿入都过苏省亲送至上海 其一,清末民国初,陈宝琛,远送踰千里，风涛益汝悲。欲归诚不易，相见定何时？弱质殊堪念，柔肠强自持。亦思淩勃碣，北望奈吾衰！
婉女随婿入都过苏省亲送至上海 其二,清末民国初,陈宝琛,汝婿趋庭乐，还朝正及春。传家先志节，报国恃精神。黻佩宜相敬，齑盐要耐贫。宣南巢好在，回首听鸡晨。
依韵奉和枚如年丈过鳌峰访荷花之作,清末民国初,陈宝琛,风云人世朝朝变，绨椠山斋岁岁新。有月肯临池上酌，与花同享坐中春。难从残劫征遗献，惭对凉波托幸人。独树童童亭九曲，偕寒许结后凋邻。
检得左海先生致先尚书公手札五通所言皆桑梓要务叠前韵呈谢丈,清末民国初,陈宝琛,悠悠七十年前事，蠹迹纵横墨彩新。满腹深醇经术气，一时殷阜太平春。流风邹鲁无馀地，绝学匡刘更几人？牢落池荷秋亦老，青山犹有谢家邻。
枚如丈寄示叠韵有感之作逾日复见过再叠奉和,清末民国初,陈宝琛,酒炉歌哭僧房话，肝胆忘年白首新。顾我诗才孱到老，多公道气晚逾春。闭关忍更闻尘事，炳烛容同侣古人。失喜登高好腰脚，又携鸠杖过比邻。
枚如丈和前诗忆及石鼓三叠奉教兼约后游,清末民国初,陈宝琛,弹指一星同听水，山中风物亦翻新。灵源自泻空岩月，老树能忘大地春。戒酒东林谁主社，寻诗南涧不逢人。篮舆若续穹楼梦，佛火僧钟是切邻。
枚如丈出示见答订游石鼓及作陈莲庭诔感怀又郑生国容选菊见惠叠韵三首四叠奉和,清末民国初,陈宝琛,二十年前悬戒律，老来转喜斗清新。遣愁尽度床前月，嘘暖能回谷底春。路熟好山青入梦，冬开晚菊澹如人。三桑眼见浑闲事，闻笛休须怆旧邻。
三哀诗 其一 许侍郎,清末民国初,陈宝琛,骞超奉使乍归来，谁信深宫祸已胎。直到燎原方扑火，可怜聚市竟成雷。国殇他日宜同传，款局从今更乏才。江上分携垂廿载，平生文酒总堪哀。
三哀诗 其二 袁太常,清末民国初,陈宝琛,盖狂汲戆故难平，诡丽文章世所惊。久历外台还内职，全凭儒术决边情。批鳞一疏终应省，抉目重阍忍自明。地下未随龙比去，愧从幽屏得偷生。
三哀诗 其三 联阁学,清末民国初,陈宝琛,相招海上一倾谈，外事疑君或未谙。不道圣恩资馆伴，翻因国论忤枢参。骈头诸贵宁同趣，琐尾孤雏岂所堪。似子朴忠真宋学，公孙阿世死多惭。
感别小帆世丈移藩湖南,清末民国初,陈宝琛,人生聚散安可量，五年君再官吾乡。别后相思莫复道，灯前感旧真断肠。我乘轺出遂归卧，君亦剖竹浮沅湘。积年党籍坐不调，转徙岭表鸣循良。豸衣入闽髭满颊，相视此别周星强。是时节府气沆瀣，喁喁滨海希天浆。君独胡为慕止足，潞河厂市闲相羊。征书强起牧旧治，无乃造物巧报偿？艰虞欲引义未可，龙性肯与时低昂？公馀墨墨就我语，玉堂天上谁能忘？当年忧天亦自哂，宁料及世沧尘扬。山中麻鞋阙奔问，读诏西向涕泗滂。伏蒲碧血半亲故，招魂那更哀国殇！长安如棋近廿载，陆沈谁实尸其殃？亲贤再起天不憖，剧哉国殄人之亡。君今移官何所骋？不管耆孺怀甘棠。哀鸿在野鼠在社，念此岂独离情长。吾衰倘免蹈海死，还望三至绥南畺。
天心阁雨中山矾开过,清末民国初,陈宝琛,冶蜂痴蝶恣飞栖，谁信朝来顿作泥。池上绿深犹美满，雨中香在转凄迷。凉湾坠粉供鱼唼，虚榭沈阴费鸟啼。断送一春还忆昨，却持残烛觅新题。
石鼓山中送瑞裕如户部丰还京,清末民国初,陈宝琛,夜来风雨挟松泉，已似听涛上海船。人世阴晴那可料，山门钟梵故依然。举杯莫漫论交态，题石翻从结净缘。廿载前尘忍回首，翠微铃塔亦成烟。
十六夜访叔伊于损轩旧居即送其之鄂,清末民国初,陈宝琛,损轩诗梦坠如烟，载月重过一悄然。人事可胜华屋感，雁声又入早秋天。稻粱江海催君发，蛙黾林塘恣我眠。更对烛阑思伯氏，白头何日共归田？
病退赠医者鸿友县丞,清末民国初,陈宝琛,十年前识禹川翁，谈笑治疫如拨麷。隔江林子得口诀，时发奥窔开群聋。君尤高弟早入室，被辟久隶船司空。豁然肝胆吾所契，疴痒渐与家人同。今年祲疠亘村郭，自夏滋蔓徂秋冬。疏防谁复省敝鬼，一发重险如伏戎。肢冰额汗脉细促，剩此灵府无霾雺。张目语君与林子，身非吾有惟君从。君蠲寝食日十诊，处剂甚引千钧弓。药随病转病应药，但有利导无坚攻。阴消阳息七日复，观者始诧旋知功。由来危事重委制，安得如子谋人忠！当生使起理固尔，所贵谨慎非矜隆。因思曩事悼予季，匪疾之死医实虹。恨不得君张一帜，三占从二摧其锋。嗟哉此道亦榛莽，燕石鱼目当途充。海西药市遍都会，得非空穴宜来风？师传一脉幸广衍，接迹郭玉遥源通。不材虽寿究安用，晚节何以砭愚憃？
病中答蒉斋书感赋 其一,清末民国初,陈宝琛,盆菊开残剩瘦枝，萧萧寒日上窗迟。病中始觉身真老，乱后犹疑事可为。一昨梦痕芳草改，半生心绪夜鸡知。相思最有江南客，注目霜鸿是此时。
病中答蒉斋书感赋 其二,清末民国初,陈宝琛,与君同坐不知天，岂有微禽海可填？自古焦头欺曲突，忍将对泣换先鞭。茫茫正复忧来日，去去谁堪忆盛年？终就名园求一醉，清池古木夜床联。
元日过华严精舍,清末民国初,陈宝琛,坏户秋虫蛰过冬，发春来听佛庐钟。阴晴天幻村前景，开谢花留雪后容。欲共禽鱼参寂灭，漫凭药石养疏慵。壑蛇冉冉谁能记，偃盖只看手植松。
元夕步月江壖,清末民国初,陈宝琛,难买新年半月晴，今宵对月更圆成。只无佳客娱良夜，却少微云累太清。穷社赛春偏有兴，暗潮平岸不闻声。此身未死须料理，自踏金波步到明。
幼点之官瓯宁雨夜见过有诗用韵和之,清末民国初,陈宝琛,开过山矾又一春，经年池馆雨声新。别愁与水平添涨，诗梦随花黯化尘。觞咏忍虚垂老日，溪山应识苦吟人。未须去后怜萧寂，鸥鹭江头尽切邻。
答邱菽园海南见寄,清末民国初,陈宝琛,陆沈我正思浮海，市隐君翻说买山。万里霜钟秋感气，重溟风羽倦知还。诗骚古意元空谷，厨及高名自远寰。闻道鹤书南下数，肯容跌宕钓屠间？
颖生自浙寄示烟台小泊二律即次其韵 其一,清末民国初,陈宝琛,生丁天宝费呻吟，一泪新亭况陆沈。兵甲侧身三载过，烟涛举目四愁侵。倚楹漆室徒为尔，谋鼎晖台岂自今。十丈软红还恋否？湖山大好且登临。
颖生自浙寄示烟台小泊二律即次其韵 其二,清末民国初,陈宝琛,虚盼龙宫有禁方，吾行何处不迷阳。一场春梦供诗料，六月凉风老睡乡。积劫终知天倚杵，及身忍见海生桑？射鱼鞭石休追想，古道当时已杳茫。
幼点新归七月十五夜复同泛月分赋,清末民国初,陈宝琛,江舟犹刻去年痕，佳月如期满酒樽。溪上一帆吹汝至，诗中三昧向谁论？清光天若私吾辈，夕气秋先觉水村。跂脚船头休睡熟，过云如马了无存。
入城过鳌峰就珍午闲话,清末民国初,陈宝琛,俦中可语本无多，移坐倾襟奈瞑何。馀暑转从秋令剧，夕风犹送市声过。七旬不见诗连牍，一昨相望月在波。穷薄说来还自哂，年年花后赏残荷。
题程听彝郡侯芝城送别图即送其监税兴化,清末民国初,陈宝琛,客从建州归，视我送行诗。为述贤守政，士民图以思。贤守吾所习，实茂名故宜。朅来获展卷，题咏如列眉。因索老夫句，愧无幼妇辞。廿年伏田里，疾苦粗能知。福州视建州，瘠等奢俭歧。自从互市来，漏脯聊充饥。算缗垂卌载，骨尽嘬其皮。山赭林木乏，钱荒茶纲疲。比年更旱涝，十户九流离。岁币苦搜括，鸡豚细无遗。铤鹿岂得已，丛爵弥可悲。君来摄郡符，下车廉声驰。阳春气满腹，百蕴不一施。却遭按剑眄，还忆专城治。嵯嵯黄华秋，别来忽已期。会当游鲤湖，问俗木兰陂。谁谓民无良，直道傥在斯。
读孟子,清末民国初,陈宝琛,王政齐梁且未行，鲁衰滕褊更谁成？七篇何与蝇营事，侥倖臧仓浪挂名。
入江哭蒉斋,清末民国初,陈宝琛,雨声盖海更连江，迸作辛酸泪满腔。一酹至言从此绝，九幽孤愤孰能降？少须地下龙终合，孑立人间鸟不双。徙倚虚楼最肠断，年时期与倒春缸。
朱二子涵留宿寓斋得诗四首 其一,清末民国初,陈宝琛,宣南春梦一痕无，却向江天话酒炉。障壁丑书浑自忘，怪君犹不弃鸦涂。
朱二子涵留宿寓斋得诗四首 其二,清末民国初,陈宝琛,坐上何郎旧饮仙，别来牢落亦华颠。人生畏友谁能少，太息圭庵不假年！
朱二子涵留宿寓斋得诗四首 其三,清末民国初,陈宝琛,伤时痛逝老尚书，闻说聪强渐不如。别十七年千万绪，怕从公语且归欤！
朱二子涵留宿寓斋得诗四首 其四,清末民国初,陈宝琛,絮酒哀馀敢久淹？蒋山笑我类髡钳。如何江海三千里，良觌当前失伯严！
孤山迪臣祠墓,清末民国初,陈宝琛,故人遗爱满杭州，处士梅花共一邱。实事仕途能数见，哀时死所最难求。城南此别逾廿稔，地下有知还百忧。腹痛相过吾亦老，湖云衔日偶维舟。
七月十二夜同幼点登南台山,清末民国初,陈宝琛,四更坐月石坛空，旋见天云趁海风。万事随缘宁我料，平生独往况君同。沈沈孤嶂嚣尘外，浩浩三山醉梦中。井底老龙应睡熟，莫吟诗过越王宫。
沧趣楼杂诗 其一,清末民国初,陈宝琛,楼外三峰不世情，四时向我敞云屏。平生浪费寻山屐，何似支头看送青。
沧趣楼杂诗 其二,清末民国初,陈宝琛,建瓴千里走滩声，汇到双流濑顿平。入峡海潮还出峡，和沙淘尽可怜生。
沧趣楼杂诗 其三,清末民国初,陈宝琛,菜花香后橘花香，田舍家风别众芳。说向城坊犹不省，野人何自献君王？
沧趣楼杂诗 其四,清末民国初,陈宝琛,长年手泽付缄扃，集古思编久不成。却累人间求拓本，荒滨终愧未销声。
沧趣楼杂诗 其五,清末民国初,陈宝琛,敢嫌池渌照鬑鬑，庭树亲栽尽出檐。障得骄阳偏碍月，故知人事不能兼。
沧趣楼杂诗 其六,清末民国初,陈宝琛,半丸古墨自研平，鼻舌留香比茗清。一鸟不呜蝉亦歇，风廊橐橐榻碑声。
沧趣楼杂诗 其七,清末民国初,陈宝琛,一年最可人心目，幼绿秧针乳鸭黄。著意相看能几日，小窗犹及好风光。
沧趣楼杂诗 其八,清末民国初,陈宝琛,老翁兴发作儿嬉，闲倚梅根下钓丝。自笑六鳌五十犗，却糜春蚓饵蟛蜞。
沧趣楼杂诗 其九,清末民国初,陈宝琛,旧书插架已三传，垂暮生儿敢望贤？读罢孝经授儒行，老夫遗汝别无田。
俶玉石遗倡和叠韵见及因同城东风浴即事次韵,清末民国初,陈宝琛,北风吹雁作行回，引得闲鸥日日来。贫乏山赀难并隐，老输诗律敢量才？古松历劫供谈麈，秋藕留花劝禊杯。皮骨幸存得相对，莫挥尺涕为人哀。
日本长冈子爵护美以影照及云海诗卷寄赠赋答其意,清末民国初,陈宝琛,踏遍裨瀛老更豪，未将馀事废风骚。江山佳日张文宴，坛坫中原接彩毫。幽贽尽逾投缟雅，神交犹觉铸金劳。苍茫云水相望处，唇齿知君首重搔。
八月十二夜期幼点不至时听水斋补葺未竞晓坐池上楼即事柬幼点,清末民国初,陈宝琛,蝉响枫容已变秋，满衣清吹自凭楼。缘枝松鼠如飞过，逐饵池鱼一閧休。昨夜月明无客赏，多年屋破累僧修。意君病退诗魔在，持赠山云待梦游。
挈复儿登邻霄台,清末民国初,陈宝琛,吾年似汝登高日，四海兵戈望中兴。卌载风云随过鸟，一身林壑学枯僧。此怀正恐儿曹觉，世事元非我辈胜。西下夕阳东去水，朅来凝眺最高层。
十一月十六日望耕亭晚眺追怀枚如丈,清末民国初,陈宝琛,满院梅开忍就看？却从亭角望檐端。横流泉下能终免，来日山中正大难。乡国献征从此绝，平生诗稿失公删。山庄插架犹三万，知作空华过眼观。
和嘿园除日过岁寒楼次东坡题杭州厅壁韵,清末民国初,陈宝琛,倦禽爱幽翳，逢山辄淹留。坐与髯叟昵，天捉置此囚。饫君何所有？山光逾珍羞。昨来值岁尽，烛笑吟休休。回思曩夜涛，宁先与耳谋。未来那可说，即景勤焚修。
实孚生日留饮话及恂予,清末民国初,陈宝琛,五年前寿石林文，目极黔山最忆君。今夕灯明初度酒，几番草宿故人坟。巢痕隔巷浑如梦，醉语连床久不闻。且喜樽前身见在，上楼试与看春云。
次肖蜦留别韵即送入都,清末民国初,陈宝琛,已近清明尚剧寒，别筵佳月得来难。横流满地诗名贱，积雨骑春客袂单。当代犹应思旧德，此才何意就卑官。宣南吾及交中散，花事年时未向阑。
俶玉以索荔莆田诗征和摘山寺新熟百颗以饷并致鼓山泉一器即次其韵,清末民国初,陈宝琛,北枝陨尽剩南枝，愁诵终风且暴诗。乌石岿存天所赦，赪珠满摘佛之遗。倘来结夏从禅子，及未尝新餍岛夷。百颗胜无聊报慰，山泉还媵一军持。
俶玉以丹午所寄莆荔三百分饷赋谢因讯特舟直州,清末民国初,陈宝琛,眼明蔡谱稔莆风，筠笼初开见老红。香味不愁三日变，飘摇谁信二州同？载醪一骑系何厚，报玖盈筐亦已丰。便乞斜川讯坡老，可持闽产较涪戎？
雨后入鼓山,清末民国初,陈宝琛,雨泊江湾喜见星，可曾一诺负山灵？廿年算与云泉习，万事浑随齿发零。尚亦有人规柱石，未应无地著巾瓶。月明留得岩前瀑，准备虚楼彻夜听。
仲昭以书告窆兼将入都访求遗稿怆赋,清末民国初,陈宝琛,梦寻才熟江南路，腹痛何缘蓟北行。八表同昏偏剩我，九原可作若为情？故知白璧无多福，敢望青编有定评？满眼边烽封树竟，麻衣凄绝入王城。
次韵答实甫,清末民国初,陈宝琛,病橘荒州自负霜，好春如梦剩回肠。鬓丝坐阅恒沙劫，心事烧馀楚泽香。遗响江湖谁正始？清波亭榭近沧浪。秋来政有跫然喜，莫问漫漫夜短长。
冬夜同行陀看月邻霄台寄怀嘿园日本,清末民国初,陈宝琛,四山如昼见秋豪，便借天风散郁陶。容易一年冬又燠，相望重海月谁高？阴晴那复知明日，丘壑何期属我曹。灯火山楼依旧在，夜阑欠汝耳松涛。
题魏午庄尚书洞庭归棹图,清末民国初,陈宝琛,少伯功成游五湖，东山安石志不渝。古人遭时类有托，廋语或更思莼鲈。以公方之趣倘殊，高牙大纛临三吴。江清海夷帝日俞，乃眷初服为斯图。诏书朝下夕移镇，川后稳送瓯闽鲈。下车勤勤问疾苦，作我髦士蒐师徒。袖长地褊岁未半，顿解符绶行首涂。再期连帅六受代，纵有郇召膏焉敷？氓萌睽睽失鷇哺，公胡不闵神夷愉？行藏任天那喜愠，政恐世难仍相须。招来麾去本臣职，但祝云卧无惊虞。中兴将帅算公在，矍铄犹可雄万夫。衡湘地灵足英少，报国莫道山林无。扁舟散帻色相耳，胸中八九云梦谁能摹？
十月初十夜鼓浪屿月中,清末民国初,陈宝琛,出门伤世变，行路觉吾衰。海月萧森夜，风林叫啸时。潮涛生故习，陵谷后遑知？廿载输顽石，崔嵬是旧姿。
沪上逢几道有诗酬之,清末民国初,陈宝琛,桑田三变休龙斗，海上连宵重说诗。此事可怜成古调，馀生相对看枯棋。村夫食粟能无健？世路回车又有歧。岁晚卖文充市隐，水乡丹橘问归期。
次韵和伯严,清末民国初,陈宝琛,瞥眼重重结海楼，别来二十四经秋。天公从古憎双鸟，大厦无人问万牛。文酒写忧艰一聚，江山横涕仗谁收？丰颐瘦损殊非故，不怪新霜也上头。
题几道江亭饯别图,清末民国初,陈宝琛,城郭都非尚此亭，西山偏向别杯青。斯文气类关时会，去国心情杂醉醒。景武终应行贾策，侯刘差解问元经。嗟予相对淞江夜，挂眼蒹葭已再星。
漳州道中,清末民国初,陈宝琛,卌年燹地未全苏，食货河渠费究图。多事鸡虫殊可已，忍心鹯雀为谁驱？岩疆百粤通重险，陆海全闽占上腴。斜日据鞍犹骋望，万松关外立斯须。
仲容别十五年矣适宰潮阳闻余过汕倍道来会感赠,清末民国初,陈宝琛,渡江虚忆年时楫，布地来谋海外金。世上沧桑浑旦暮，别来须鬓各侵寻。造车同轨知何日？命驾兼程见子心。欲赋闲居闲得未？板舆岁月羡君深。
七洲洋风浪中梦先公命呈近诗,清末民国初,陈宝琛,阿爷梦里索诗看，觉后寻思宛昔颜。民物一腔惭付托，风涛万里念衰孱。灵来不信全无据，身退谁知尚靳闲。终胜相公老忧畏，耄年航遍大瀛环。
去老君岩数里山洞益奇日南道院亦供老子,清末民国初,陈宝琛,我昔道豳陟彼岨，嵌空岩石疑世无。晚来海股观奇胜，自笑坐井真瞀儒。后娲百鍊太古雪，点缀裸壤峰峰殊。碧幢翠盖亦千岁，衬藐姑射瑩肌肤。初游一岩已叹绝，导者乃比大小巫。清漪外缭中矗起，庨豁乍入翻回纡。幕天四垂阶级绝，绕壁鬼物群睢盱。犹龙西出不见尾，却占香火骄浮屠。颇嫌俗构累真面，安得秉畀重枝梧！左旋一洞俯偻进，持炬百武愁攀扶。日光忽漏得盘坐，下有清沘游鯈俱。渊然石响从所扣，洪者钟鼓纤琴竽。蛮荒筚路怪得此，造化泄秘将谁娱？谢诗柳记料无分，草草一至衰怜吾。持归奴仆命方广，夜半何当负以趋？
胫肿复作夜梦蒉斋,清末民国初,陈宝琛,魂何来此岂其仙？驾海乘风路万千。地下相思应更苦，天南独客有谁怜？馀生病尰归犹及，穷岁幽忧死傥贤。三岛十洲粗一览，与君恨不卅年前。
七月十三夜厦门寓楼作,清末民国初,陈宝琛,忍携佳月就嚣尘？肠断沧波一片银。舟小畏风差得泊，楼高近市漫成邻。顽山是处愁吟望，残夜无人省病呻。却为彗星搔短发，万方涕泪诏书新。
爱苍倡脩宛在堂诗龛见寄二律赋和 其一,清末民国初,陈宝琛,菱蕹弥望损湖光，谁更荒龛讯办香？失喜诗人今岳牧，得闲乡梦在沧浪。晋安风雅吾能说，天宝呻吟事可常。两纪萧条携手处，百花洲上旧祠堂。
爱苍倡脩宛在堂诗龛见寄二律赋和 其二,清末民国初,陈宝琛,林谢耆英不可留，邳州博野亦山邱。十年里社斯文尽，万事沧桑我辈休。史料一朝正阳集，才名并代海藏楼。天然坛坫雄旗鼓，下视螺烟是橘洲。
出郭勘宛在堂旧址因泛舟绕湖归过李忠定祠西湖书院 其一,清末民国初,陈宝琛,谢屐苔痕未十春，诗龛不见但蓬榛。湖农莫怨秋田坼，放艇菱湾得几人？
出郭勘宛在堂旧址因泛舟绕湖归过李忠定祠西湖书院 其二,清末民国初,陈宝琛,畚锸空思踵桂斋，李祠手葺足伤怀。池亭藕尽花何有，禁得年年水上阶？
出郭勘宛在堂旧址因泛舟绕湖归过李忠定祠西湖书院 其三,清末民国初,陈宝琛,亭榭钩连枕曲隈，卅年芜没十三梅。村童数十师三五，谁省欧斋旧讲台？
谢琴南寄文为寿,清末民国初,陈宝琛,不材社栎敢论年？刻划无盐正可怜。万事桑榆虚逐日，半生草莽苦忧天。身名于我曾何与，心迹微君孰与传？独愧老来诗不进，嗜痂犹说近临川。
伯平同年不通问二十四年矣书联见贶有瀛洲旧侣成耆宿之语感赋报谢,清末民国初,陈宝琛,三百馀俦最少年，海壖一卧亦华颠。平生自断羞言命，世事回思剩问天。党籍累君迟假节，陆沈愧昔让先鞭。别来两纪差持慰，小技雕虫未减前。
叠韵答伯平见和,清末民国初,陈宝琛,瞥眼真成廿六年，书来草法逼张颠。早知好月难终夕，独惜晨星各一天。出殿神羊宁改触？放山病马久忘鞭。却愁会面从何说，身世交衡底似前？
伯平复叠前韵以坚游吴之约再酬两章并答来书 其一,清末民国初,陈宝琛,壮不如人况暮年，任从时世笑诗颠。未应八表同沈陆，无那群飞正刺天。久矣畏牺宁羡绣，㗳然伏枥忍加鞭？怪君多事供描画，簸秕扬糠例在前。
伯平复叠前韵以坚游吴之约再酬两章并答来书 其二,清末民国初,陈宝琛,风景新亭似昔年，诸君努力好扶颠。死生夸父能忘日？行止驺人本任天。一诺敢渝嵇吕驾，九原犹梦祖刘鞭。悬知相见翻成怆，历历开元在眼前。
次韵答嘿园即送再游江西,清末民国初,陈宝琛,山中浑是我春秋，粗取容身不起楼。雨过亦疑泉稍激，云行宁与月相谋？寤歌水竹吾何闷，旅食江湖子勿忧。十砚家风仍世在，西来宗派正嘤求。
题陶斋雪夜评碑图图后有天发神谶拓本,清末民国初,陈宝琛,尚书海外访碑回，六代江山幕府开。画舫烟波摊卷轴，名园宾客盛樽罍。筹边馀事知多暇，集古亲编定费才。可惜不留吴石在，学宫吟赏日频来。
题元潮州总管王用文翰遗像,清末民国初,陈宝琛,南溪岩壑阅千春，留与先生托隐沦。生死桐乡爱贤尹，悲欢汐社老遗民。深山耕凿居成聚，浊世纲常系此身。未敢争墩曾表墓，小斋望古对泉绅。
题明翰林院检讨王孟扬称遗像,清末民国初,陈宝琛,空山孤露读楹书，早直承明扈属车。孔雀有文宜见絷，芳兰既服忍终锄？一川还往瞻衡宇，十子才名照里闾。仙女碑题高士传，沈吟少作重欷歔。
题伯严诗卷,清末民国初,陈宝琛,老于文者必能诗，此道祇今亦少衰。生世相怜骚雅近，赋才独得杜韩遗。江湖浩荡身行老，肝肺槎枒俗固疑。牢落年来欢会数，始知高论未须卑。
节庵闻余至沪自焦山来会出示乞病纪恩诗次韵为赠,清末民国初,陈宝琛,冠盖如云苦爱身，露章独有外台人。老餐山气颜逾泽，闲听江声世又新。脱屣一官殊磊落，巾车四海几交亲？粤华梦冷京尘远，廿载相逢两幸民。
次韵节庵见赠,清末民国初,陈宝琛,君亦江湖署病翁，百忧收拾酒杯中。人惊髯美疑真老，僧许山赊未算穷。满坐幽花休恨晚，独居倦羽颇知风。良宵赖有闲丝竹，正恐灯阑曲易终。
畏庐爱苍招集江亭,清末民国初,陈宝琛,万苇摇春了不殊，西山如笑向髭须。得乘佳日循城堞，谁料残年见阙觚。饮啖尽容吾辈健，行藏未悔半生迂。盲僧能说同光盛，歌者何戡恐亦无。
九日节庵招集广化寺同陈仁先曾寿潘吾刚清荫伍叔葆铨萃江霞君孔殷感和节庵并怀伯严江南,清末民国初,陈宝琛,一尊辇下又重阳，世事经年足断肠。晚岁几回容会合，横流何处问行藏？名蓝思旧生天阔，丛菊娱人满座香。钟阜持螯应见忆，别来诗鬓恐添霜。
六月再与校士之役瑞臣侍郎见和四月闱中作叠韵奉酬并呈春卿尚书,清末民国初,陈宝琛,联袂论文又一场，暑庭雨过月如霜。漫持旧式求名马，重累官厨耗食羊。天与朋簪忘老至，世伤王迹恐诗亡。明朝君直横经席，讲罢薰风满殿廊。
送杨昀谷增荦改官人蜀,清末民国初,陈宝琛,老恨平生欠蜀游，看君揽辔剑门秋。一官鸡肋无中外，万卷牛腰任去留。城阙浮云萦别梦，江山斜日费边筹。建瓴自昔雄天府，忍遗诗人赋四愁？
自西山归瑞臣见示三叠之作依韵再和,清末民国初,陈宝琛,若个将身作道场？荃兰揽涕视天霜。等闲大厦容巢燕，从古多歧易丧羊。孔蹠俱尘输一醉，楚凡同坐定谁亡？夜来洗得心如水，松月风泉满佛廊。
阅游学廷试卷宿文华殿西厢怀邓铁香鸿胪同治甲戌殿试予为收掌官邓以御史监试,清末民国初,陈宝琛,卅八年前掌卷人，白头来坐殿中茵。人文干禄书犹昔，科目翘材馆一新。大道谁传无尽火？群公自积后来薪。骚魂合在梅花外，悄对凉蟾忆抚尘。
净师别于鼓山二十馀年矣顷复相过抚今感旧赋呈,清末民国初,陈宝琛,横街诗梦卅年痕，又向王城话水村。小草出山惭欲死，孤云恋日黯无言。人间龟筴从何问，泉下韦弦定几存？谁信相随衾影地，哀时长有独醒魂。
得韧叟涞水书叠前韵为答并柬小帆,清末民国初,陈宝琛,停云西望郁苍苍，书至犹缄泪数行。此局未输胡敛子，我心如醉莫知乡。剧怜握玺只文母，痴想挥戈有鲁阳。闻说耦耕邻约遂，山中残腊且聊浪。
正月十二十三夜纪事,清末民国初,陈宝琛,不是咸阳岂洛阳，九衢如沸切霄光。自焚正作佳兵鉴，善将宁无禁暴方？坊市周星供一閧，掖闱通夕备非常。担囊揭箧臣何畏，睡足灯前自读庄。
次韵瑞臣春望,清末民国初,陈宝琛,老更伤春滞帝城，海天南际是柴荆。百花无主谁司命，一雨何悭急洗兵？官道马骄新绿满，禁林鸦散暮烟横。家家上冢知寒食，早晚山陵傥顾成。
题可庄楷书册子,清末民国初,陈宝琛,连房共砚十三春，惯见官奴写洛神。再过旧庐馀落日，坐怜东海几扬尘。雕虫何损擎天手，乘鹤难留阅世身。长有青箱珍片羽，忠廉三叶未为贫。
步溪以长至雪夜来都有诗次和,清末民国初,陈宝琛,相思千里雪中来，今日人间始可哀。垂老未平君垒块，有诗能使我低徊。故乡近腊山应好，世事如云斗又回。会面且难归岂易，花时傥及醉丰台。
过青岛晤刘幼云属题潜楼读书图时欧洲搆兵岛亦戒严,清末民国初,陈宝琛,三年一面九回肠，楼外沧尘恐又扬。四海曾无床可坐，群书容有壁能藏。玄黄龙战今方始，潇晦鸡鸣古所臧。大好家居犹自坏，枝栖萍寄事寻常。
题邓铁香鸿胪遗墨,清末民国初,陈宝琛,铁画霜棱肃我襟，人天何限别时心。一从谏疏明朝断，驯见神州大陆沈。往日回思真可惜，众芳萎绝更谁任？卅年留得荒滨叟，来对西山说邓林。
次韵答旭庄,清末民国初,陈宝琛,大患吾侪正有身，异于禽兽始为人。忧来老我难归隐，书至知君又食新。未死发肤终自惜，平生肺腑几相亲？乱棋满局须看竟，万一残年作幸民。
题节庵葵花画扇次韵,清末民国初,陈宝琛,幽花生世不宜春，佳色天然与菊亲。侍醮淡妆犹入画，倾阳本性讵随人？苍梧泪溅斑筠尽，金粟魂依拱木新。莫语荷杯池馆日，秋风太液足伤神。
题唐拓武梁祠画像残本,清末民国初,陈宝琛,烬馀纸墨尚香妍，瞑想翁何跋识年。五季如棋谁此寿，却容老眼看云烟。
次韵逊敏斋主人落花四首 其一,清末民国初,陈宝琛,楼台风日忆年时，茵溷相怜等此悲。著地可应愁踏损，寻春只自怨来迟。繁华早忏三生业，衰谢难酬一顾知。岂独汉宫传烛感，满城何限事如棋。
次韵逊敏斋主人落花四首 其二,清末民国初,陈宝琛,冶蜂痴蝶太猖狂，不替灵修惜众芳。本意阴晴容养艳，那知风雨趣收场。昨宵秉烛犹张乐，别院飞英已命觞。油幕綵幡竟何用？空枝斜日百回肠。
次韵逊敏斋主人落花四首 其三,清末民国初,陈宝琛,生灭元知色是空，可堪倾国付东风。唤醒绮梦憎啼鸟，罥入情丝奈网虫。雨里罗衾寒不耐，春阑金缕曲初终。返生香岂人间有，除奏通明问碧翁！
次韵逊敏斋主人落花四首 其四,清末民国初,陈宝琛,流水前溪去不留，馀香骀荡碧池头。燕衔鱼唼能相厚，泥污苔遮各有由。委蜕大难求净土，伤心最是近高楼。庇根枝叶从来重，长夏阴成且小休。
梁格庄会葬图为余樾园题,清末民国初,陈宝琛,北风吹易水，满路白衣冠。无垢此片土，不冰馀寸丹。纲常终古在，风义近今难。一诀欠临穴，频揩泪眼看。
哀陈师曾,清末民国初,陈宝琛,笔耕代禄养衰亲，清白儿孙故耐贫。三绝能为殊俗重，一瞑谁谓彼苍仁。戴星力疾轻千里，品画来过欠五旬。我为寿耄犹涕下，可堪老檗对萧晨？
和仁先词龛海棠,清末民国初,陈宝琛,深房复幔护红芳，无那春风比虎狂。照睡犹持通夜烛，乞阴虚爇彻天香。画师百感成丝鬓，名友相怜尽断肠。曾及盛年参彦会，禊辰频醉国花堂。
秦子质来津奔问因同入都,清末民国初,陈宝琛,麻鞋相见并霜颠，回首闽山卅二年。世以神州为博局，天留我辈看桑田。衰迟未尽平生意，琐尾翻赢一觌缘。何但黍离行道感，下车城郭已瞠然。
次韵澹庵新正见怀,清末民国初,陈宝琛,阴云如羃失重闉，遑问金明与玉津？一昔风光如隔世，等闲会合不由人。蛙声能禁民思汉？鹑首休疑帝赐秦。城北城南何所住？知君肠断曲江春。
次韵答愔仲见题己酉后诗稿,清末民国初,陈宝琛,华发重来已堕颠，剩能传信说开天。全输此局无终局，痛哭当年故少年。成佛甘居灵运后，编诗忍溯义熙前？流离与子何多日，蚁磨风轮任转旋。
次韵愔仲张园海棠,清末民国初,陈宝琛,笺天养艳思无涯，并海春寒特地加。转绿隔年犹此树，啼红向曙不多花。幽香自媚无人觉，结习全空到处家。锦障商量好将护，楼前日日是风沙。
再和愔仲张园海棠,清末民国初,陈宝琛,谁遣仙姿落海涯，孤根封殖若为加？承平人尚吟宫锦，幽独天宜眷国花。欲睡可能宵秉烛？无香犹使客忘家。宜春苑在归何易，生怕边风起塞沙。
除夕,清末民国初,陈宝琛,通宵爆竹似平时，八十衰残不自知。何意蜷居一楼地，适来罗拜五男儿。君臣义在难归老，弟妹情长奈远离。混一车书终可待，天心人事正推移。
次韵苏盦丁卯九日,清末民国初,陈宝琛,窜身海曲倏三秋，豪气销磨蛰一楼。但觉凉风催客老，敢希休日恣山游？勤王岂竟无狐偃，生子谁能似仲谋？九日回思卮共把，桑榆犹及与君收。
春寒,清末民国初,陈宝琛,春寒消不尽，九九尚凝阴。初旭笼云薄，疏星向曙沈。酒欢如可续，花事与重寻。历历同光世，闲来并上心。
七月廿三日钓鱼台作,清末民国初,陈宝琛,芍药将花失就看，蔽池苇荻一凭阑。亭台历劫犹如旧，松竹寻盟及未寒。留命自疑关动忍，恋恩无分养衰残。裕陵灵爽榱题在，蓟树东瞻感百端。
送毅夫教授香港大学,清末民国初,陈宝琛,交谊平生托纪群，晚丁阳九始知君。直庐簪笔犹如旧，从径壶餐亦已勤。累疏纳忠长在御，一尊忍泪到临分。海程五日便来往，不似囊琴别水云。
次韵仁先春尽日赋落花,清末民国初,陈宝琛,一场如梦太悠悠，洗尽铅华不刬愁。谁信酴醾成结局，难从鶗鴂说来由。阑残有分依行幄，飘泊何心恋禁沟？犹剩绿阴须护惜，年来数遍过江流。
裴鉴澄诗册为屏衡题,清末民国初,陈宝琛,循吏归来作逸民，弦歌彭泽定前身。吟酬石笋争孤峭，坐对瓶花绝点尘。闽峤君能言笑忘，章江我尚梦思频。横流砥柱阳秋笔，碎录闲评亦足珍。
庸庵尚书用瓯北先生韵重游泮宫诗征和寄答四律 其一,清末民国初,陈宝琛,秀才忧乐关天下，齑粥回思六十年。孤稚未虚贤母训，宾萌新广学官员。頖宫平世明伦重，畿甸危时秉节坚。漫与耘菘较遭际，吟边海水又成田。
庸庵尚书用瓯北先生韵重游泮宫诗征和寄答四律 其二,清末民国初,陈宝琛,出水龙驹便不群，曾观少作气淩云。风流郑莫香遥爇，名德丁黄席许分。珠树诸昆看竞爽，楹书仍世挹先芬。平生所学端无负，思乐能忘旧藻芹？
庸庵尚书用瓯北先生韵重游泮宫诗征和寄答四律 其三,清末民国初,陈宝琛,四海人知花近楼，淞江一卧廿经秋。梦争王室追寒日，老厌兵尘望故邱。黉宇得无成鞠草，儒冠久不敌兜鍪。卧碑童习犹能诵，谁识行藏有壮猷？
庸庵尚书用瓯北先生韵重游泮宫诗征和寄答四律 其四,清末民国初,陈宝琛,温厚为诗固寿征，鹿鸣指顾更恩荣。作人典特隆科第，尚齿风常倡老更。联句幸同赓御制，盍簪并喜践宗盟。衰残愧溯青衿始，舞勺咸丰岁在庚。
赠华璧臣,清末民国初,陈宝琛,刚峻天留度海桑，耆英出处故堂堂。帝阍凤诺亲承旨，臣里龙潜习近光。碑版晚犹腾远裔，尊罍闻自记真乡。年家耳熟趋庭语，夙信平生本义方。
庸庵尚书乡举重逢赏太子少保衔,清末民国初,陈宝琛,黄发丹忱有特褒，旧章载举眷前劳。先朝恩榜才为盛，行殿宫衔宠并叨。同岁耆英欣得伴，孑遗科第尚能豪。记陪京尹宾兴宴，试院连番蘸靛毫。
乙亥元日,清末民国初,陈宝琛,呜鞭万户尽春声，百变谁能废夏正？始旦人争瞻旭日，无风天特假暄晴。蛰坯欲振身滋耄，龙德方中岁一更。博得东邻呼米寿，称觥梦已到新京。
元夕次和子有入觐礼成之作,清末民国初,陈宝琛,祝嘏归犹及上元，北堂饮罢就朋尊。旧京容有阳春和，行殿能忘湛露恩？眼看鳌山行复盛，近闻龙碛亦回温。衰残未预陈金鉴，坐羡弓箕愧九原。
平斋八秩里言博笑 其一,清末民国初,陈宝琛,秀眉隆鼻面银光，英绝铨曹忆铁郎。今日相望俱耄耋，此身还阅几沧桑？闲吟送老观殊达，久宦能贫味自长。犹集孙曾授经训，一楼四叶旧书香。
平斋八秩里言博笑 其二,清末民国初,陈宝琛,匏庐诗卷巴园画，三寿惟君尚岿然。每念赛灯京邸夜，能忘刻烛郡斋年？同声例作霜钟应，雅戏疑犹博弈贤。客里土风长主社，天留南北两顽仙。
钞呈娄大师一律,清末民国初,陈宝琛,浩气冲霄作作芒，廿年美荫忝门墙。预征休咎言无爽，长此追随道自光。默拱庄严临左右，但聆淡永益徬徨。流芳百世鸿篇在，明月清风意最长。
东风曲,清末民国初,宋育仁,日暮东风吹柳花，博山浥浥香烟斜。吴姬解佩缓留客，双屏掩春疏幕遮。九梁插花步摇古，帐前微笑生春霞。燕钗腻落珊瑚枕，罗襦香泽闻欢寝。乍见宜羞敛绣缠，暂许凝娇脱斜领。私中眉萼笑将迎，昵处鬓钿欹不整。离离梦短惜春宵，金鸡唱晓铜蠡静。靥星浅卸红胭脂，就桁牵衫临镜迟。流波脉脉看心意，留取身中别后思。
山中有一士,清末民国初,宋育仁,山中有一士，被服缝掖衣。闭户弹鸣琴，唐虞藐与期。尧舜去我久，思思当告谁。自非公信清，遽言举世非。蓬蔂出门行，曰与世推移。推移得何有，颜仪日增厚。孤桐无附枝，蓼心多苦时。自言谐俗久，安知未相宜。泥涂既中路，谁能脱尘羁。
寄陈子元崇哲言别,清末民国初,宋育仁,清响疏疏滴檐雨，忽忆美人隔江渚。临风送躯不可越，欲往视之梦劳苦。春灯泛酒登君堂，良辰为欢乐未央。论交一语赠心意，此情相忆云天长。今我离忧减怀抱，坐对停云怨芳草。横襟太息霜中思，朔风吹人别离道。门前十丈京华尘，骊驹一系怀苦辛。无可相欢独成笑，悠悠行路依何人。市井纷纷盛豪者，门第人才尽相下。此曹妄大恃藏金，笑向长安索车马。奏书射策寻常事，请献春卿何位置。自复高歌望古人，应少素心诵言誓。平生芬恻托心知，珍重河梁宜有词。寄语从今望明月，关河千里有相思。
赴都祖道，亲友还家，谢德舆姊夫（裕昆）相送至舟中，赋诗为,清末民国初,宋育仁,朔风泠泠动江树，阴云暧曛岁迟暮。离筵此地一为别，明朝相忆在何处。丈夫生世当远游，临别亦作儿女愁。居人掩闺客子发，平明已在泸江头。多君厚意良不薄，临水送将远为客。敷衽陈词握手言，再三珍重殷勤诺。送行苍苍自崖返，从此行人日应远。心中万绪若有忘，重重为语加餐饭。人生聚散波上萍，明年旅食京华春。车毂水流尽倾盖，此中安得同心人。世路低昂逐尘轨，亮节何为身反累。流离已作出山泉，不敢盟心指江水。
早发夔府入巫峡,清末民国初,宋育仁,云树连天望，涛澜万里奔。大江流楚水，初日下夔门。转峡还通楫，依山尚有村。巫峰劳指点，遗事渚宫论。
舟中元旦,清末民国初,宋育仁,爆竹散晴烟，湘江万里船。客行方楚尾，春至在舟前。长日开新景，乡心续旧年。高堂良宴会，相望在遥天。
在道,清末民国初,宋育仁,风沙弹剑阅河山，朝暮长征未解颜。怀古酒杯浇赵土，封侯壮骨梦榆关。萧萧寒水荆轲别，莽莽燕台乐毅还。已感苍凉千古事，更堪摇落百年间。
过卫辉府,清末民国初,宋育仁,太行叠嶂拱成京，行向朝歌过卫城。日暮登山愁北望，古来凭轼送西征。承明未许归严助，宣室何年召贾生。闻道东瓯烽火急，自堪投笔请缨行。
宿黄河干,清末民国初,宋育仁,淩晨孟津发，日夕在河干。憭憭望波路，万里风吹澜。壮哉信兹游，抚膺独微叹。征程众苦热，我心常苦寒。横流浩方圯，忧中见人喜。如何方寸间，相去几千里。
过灵璧废县，是古垓下，作歌吊项王,清末民国初,宋育仁,项王帐下鼓声死，项王帐中美人起。君王进酒妾请歌，起听乌江咽残水。濛濛昏月坠江波，舣船请公毋渡河，不逢田父奈公何。龙且马童亦尘土，从来骏骨青山多。
经华阴县望西岳,清末民国初,宋育仁,华阴道上马蹄重，太华三峰在眼中。仙掌露华留晓月，禅亭云气起初虹。残星望火秦郊畤，古树平云汉旧宫。闻道希夷高卧去，劳薪自叹转如蓬。
过马嵬唐贵妃冢,清末民国初,宋育仁,马首君恩断，蛾眉妾命愁。上阳宫女怨，白发为谁秋。
苦征行,清末民国初,宋育仁,赤日在天东，白云在天西。薰风自南来，朔尘惊北飞。饿鸮前头叫，慈乌后面啼。我心正怀忧，我仆告苦饥。我行亦未央，我马汗且嘶。日出见鸟翔，日入见鸟栖。众族有闲暇，微生独吾累。去去不知往，行行且未归。仰视还四顾，情怀当语谁。
陈仓道中,清末民国初,宋育仁,苍苍归路去，万里撰征还。落日陈仓道，秋风大散关。晓寒生夜雨，晴翠满荒山。桔柏前头渡，相留洗鬓颜。
旅店望月,清末民国初,宋育仁,遥月到秦天，辞家几夜圆。关山明陇上，河汉满秋前。清梦离离晓，佳期望望弦。倚阑隔千里，深忆未应眠。
初秋怀易实甫京邸,清末民国初,宋育仁,萍风吹雁满汀洲，坐按湘弦乱古愁。萝壁暮山青送远，苇天凉雨碧生秋。局中名士如花散，箫底韶年似水流。梦想京尘几千路，肯随明月到梁州。
院中步月,清末民国初,宋育仁,深院静楼台，桃花照夜开。庭阴栖断树，阶绿发新苔。秉烛愁春尽，支衾待梦来。良辰须可惜，莫放寸心灰。
过龙山顶,清末民国初,宋育仁,出没递山原，岧峣起夕氛。迎秋初度雨，匝野万重云。野色随峰合，岚阴半岭分。此间谁卜宅，行路讵相闻。
成都七夕 其一,清末民国初,宋育仁,玉阶如水望双星，天上人间一夕情。无限关山归梦散，已凉天气露华清。衣楼夜夜相思暗，绛汉年年独望明。人世寻常多苦别，更堪禅榻悟他生。
成都七夕 其二,清末民国初,宋育仁,栀子同心寄别离，仙家缘会渺难期。流年似水闲中感，佳梦如云觉后疑。灵鹊荒唐怜续命，伯劳辛苦爱单栖。画栏风露迢迢夜，盘上珠丝想望归。
闻易实甫比部入蜀题诗却寄,清末民国初,宋育仁,昔年逢君宣南陌，裘马追从上京客。便拟承明坐奏书，直上金门前射策。春坊失路空归来，芳皋绿草华已衰。遥望湘水日千里，风波莫致平生怀。长卿倦游称不仕，颇念邹枚旧游止。琴歌断歇江海辽，卑车远走成都市。春鸿苍苍渡远云，此时凝望正思君。东风含薰飒然至，婉婉兰芳似可亲。离日骎骎见时晚，朝暮如流心不断。相思桂树自千年，千年历尽终须见。萍花齐绿芳气深，登萍骋望伤追寻。南觅浮家不得去，俯仰怀抱成古今。抱膝高歌倦尘事，缘情哀乐无终始。幽篁窈窕声正哀，日夕望君抱琴至。
秋晚思故园,清末民国初,宋育仁,日夕凉风起，山河四望阴。孤云低鸟路，一叶下枫林。流水悲终古，秋花系隐心。故原依旧在，归计独沈吟。
旧游四忆 其一,清末民国初,宋育仁,湘灵鼓瑟夜凄清，云暗苍梧听杳冥。解佩上宾虞舜去，沧波无极九疑青。
旧游四忆 其二,清末民国初,宋育仁,扬舲极浦问江阴，太息婵娟学楚吟。摇落江山寒月下，芜城空响女媭砧。
旧游四忆 其三,清末民国初,宋育仁,小姑缥缈自仙灵，镜面金焦抵画屏。一曲清溪人不见，六朝如梦蒋山青。
旧游四忆 其四,清末民国初,宋育仁,十二云鬟点夕晖，山阿扬袂坐朱帏。朝朝暮暮成终古，怅望灵修竟不归。
甲午感事五首 其一,清末民国初,宋育仁,万马渡辽河，三军夜枕戈。城亡诸将在，律丧两师和。伏阙书何用，忧时泪苦多。节旄真脱尽，归雁望云罗。
甲午感事五首 其二,清末民国初,宋育仁,不见榆关隘，千营溃一惊。潜师谋郑管，赠策失秦庭。星火催和约，楼船息战声。如何闻越甲，不耻向君鸣。
甲午感事五首 其三,清末民国初,宋育仁,投笔一书生，今朝定请缨。窃符惊魏寝，怀璧返秦城。孤愤先心死，艰难愧位轻。闻鸡中夜起，未悔弃承明。
甲午感事五首 其四,清末民国初,宋育仁,万里望君门，论都已枉论。艅艎先失水，猿鹤自乘轩。东海惭高蹈，西邻畏责言。呕心馀有血，夜作海涛翻。
甲午感事五首 其五,清末民国初,宋育仁,诏书迟不报，命下乃蹉跎。不恤军需急，宁输岁币多。挥戈悬汉日，衔石畏虞罗。岂见臧文仲，赪颜泣卞和。
归国遇黄公度赋赠四首（记二首） 其一,清末民国初,宋育仁,波涛出没九万里，风露凄酸二十年。果见神州飞海水，可容留命待桑田。
归国遇黄公度赋赠四首（记二首） 其二,清末民国初,宋育仁,明灯清酒照金徽，海客新从海外归。丝竹能陶君且听，新亭对景莫沾衣。
还蜀道中杂诗 其一,清末民国初,宋育仁,乘传空持谕蜀文，更无排马到公门。华阴县里骑驴过，今日方知县吏尊。
还蜀道中杂诗 其二,清末民国初,宋育仁,报道花开缓缓归，花开犹自滞归期。悬知今夜同看月，四处关山一样眉。
在西山望京华,清末民国初,宋育仁,烽火望平芜，流亡满路衢。万山双鬓白，四海一身孤。闾左兴群盗，宫邻谶五胡。殿前鸣野雉，屋上起城乌。北海何时接，东门忽已芜。鸡声啼越石，鹃泪感尧夫。岂料新亭泣，俄惊督亢图。陆沉飞海水，参伐动星墟。鬼竟谋曹社，人谁入郢都。全燕三日举，空莒一人无。此水伤鸣犊，何庭哭勃苏。风尘方澒洞，阶地尚泥涂。
庚子闰中秋京师望月,清末民国初,宋育仁,闺中相望忆长安，今夜长安只独看。圆向别时偏照泪，歌传远上不胜寒。星辰隐户银河隔，秋色分潮海水宽。只有青天如昨月，素娥重对诉孤鸾。
城南词诗牌填词跋尾题诗,清末民国初,宋育仁,大笑苍蝇蚓窍闻，城南石鼎调翻新。欲言不敢思公子，私泣何嫌近妇人。醉语灞陵呵夜猎，啸声山鬼唱秋坟。绮词填满离骚怨，只为婵媛苦忆君。
庚子出都留别 其一,清末民国初,宋育仁,铜仙辞月易潺湲，曾指铜驼戒夜寒。果见陆沉飞海水，却看日近远长安。侧身天地惊龙战，反掌风尘怨鸟翰。坐听宫槐悲落叶，不堪此客独南冠。
庚子出都留别 其二,清末民国初,宋育仁,西山化鹤复来归，城郭人民事事非。目断嵇琴成绝调，心游羿彀愿忘机。请看国破家何在，还望天高照肯微。钟鼓寂然谁问阙，台城空见纸鸢飞。
庚子出都留别 其四,清末民国初,宋育仁,东求沧海念还珠，刖足重来泣座隅。去国欲从吴市隐，在师谁请会稽诛。首燕西路行何在，哀郢东门忽已芜。枉策伐交谋不用，王庭无地哭包苏。
银烛 其一,清末民国初,宋育仁,银烛心灰泪已乾，落花三嗅费汍澜。从今洗面须成笑，留取横波对镜看。
银烛 其二,清末民国初,宋育仁,海西残雪鬓星星，羞向丹青乞写形。便觅鸱夷单舸去，五湖烟水唤樵青。
感旧诗 其一,清末民国初,宋育仁,梦似旋螺宛转生，琴操声变感残形。从今述酒须无语，自读离骚且自听。
感旧诗 其二,清末民国初,宋育仁,谁举驺虞解事幡，少留灵琐望千门。尧城近似苍梧远，一酬长星酒尚温。
感旧诗 其三,清末民国初,宋育仁,一听啼鹃感不胜，罗䣕蔽日隐觚棱。麻鞋行在翻无泪，独向青烽哭佛灯。
感旧诗 其四,清末民国初,宋育仁,河清何俟独先忧，忠雅销沉逝不留。第一平生知己泪，国门去日哭松楸。
流寓江南杂诗 其一,清末民国初,宋育仁,金屋无人镇掩门，当时藏泪恃君恩。君王薄命还辞庙，却对宫娥溅泪痕。
流寓江南杂诗 其二,清末民国初,宋育仁,春蚕无食女无衣，万缕千丝待上机。但是舍身能度世，再生不化蚬蛾飞。
流寓江南杂诗 其三,清末民国初,宋育仁,麝和红泪捣成尘，梦醒惊鸿瘦阿甄。终夜不眠长倚瑟，横陈嚼蜡莫横陈。
流寓江南杂诗 其四,清末民国初,宋育仁,海外朝云已断魂，只缘迁谪易深恩。寒枝拣尽沙洲冷，当户明河照掩门。
望庐山,清末民国初,宋育仁,此日浔阳水，相传异禹年。九流归一壑，极目见庐山。阳鸟随春尽，彭蠡入夜寒。荆扬归浩荡，楼橹几时安。
宿伏龙观,清末民国初,宋育仁,昔闻今见离堆古，归到江源悔昔游。万里风涛浮海岸，十年烟雨上滩舟。坐看三峡连云走，卧听双江急夜流。空厦明灯成梦醒，山青云白自悠悠。
再题离堆,清末民国初,宋育仁,蜀眼遥通滟滪堆，洑旋天地暗涛回。炊烟合遝看云起，堰水奔流挟雨来。峭碧倒窥下飞瀑，龙渊寂听隐惊雷。滥觞一泻波澜壮，始信夔门禹凿开。
逮解回籍,清末民国初,宋育仁,明月随人出凤城，夜来江上起秋声。分明一道天涯路，错认还乡第一程。
晓发南津港,清末民国初,俞明震,蓬穴露光圆，远屿浓欲滴。烟披沙草微，孤棹弄寒碧。泛泛入空明，前帆去不息。乾坤日摩荡，泱莽众流合。水气曙濛濛，俯仰星斗逼。日跃天无根，金光射万隙。蛟龙失晓睡，采错周六极。风撼城势低，天水相扶翼。浩荡积气中，震骇资定力。霞气郁不腾，平视坤舆侧。翩然一鸟下，万里风瑟瑟。
萍乡泛舟至渌口道中作 其一,清末民国初,俞明震,春华不相待，烟草自萋萋。一棹入溪曲，乱云啼竹鸡。归途如梦觉，山影向人低。落日亭亭下，无愁意亦迷。
萍乡泛舟至渌口道中作 其二,清末民国初,俞明震,历历江湖晚，幽花只自妍。乱峰争受月，远水暗生烟。邻火增新感，滩声熟夜眠。忽成秋意思，春梦在愁边。
鸿嗷叹 其一,清末民国初,俞明震,洪涛穴蛙黾，岸圮江流横。落日散寒乌，泊舟心转惊。吹荻爇残火，四望无人行。老翁七十馀，茕茕草底生。道昔乾嘉时，舳舻控襄荆。民富堤质坚，商吏同经营。自遭粤匪乱，江岸无完城。生聚十馀年，稍稍理农耕。泥淤河身高，土薄地利轻。前月忽昼晦，堤决沙水并。天地战寒涛，土木蛟龙争。颓垣掩白骨，冷灶灰烬平。仓皇语未竟，四野闻哭声。幼儿初学舌，向客乞残羹。随身无饼饵，对此难为情。酸风飒然来，坏木啼仓庚。
悲愤,清末民国初,俞明震,痛哭瞻依日，艰难百事磨。抚棺儿已大，垂死累偏多。独夜愁风雨，空村掩薜萝。生平悲菽水，未忍说鸣珂。
游台城归饮秦淮酒楼,清末民国初,俞明震,台城夜夜青燐飞，归马趑趄烟火微。苍鹰盘空作鬼语，千年辇路春萋萋。丈夫慷慨矜奇计，那识兴亡等闲事。才上新亭有泪痕，又见钟山拥王气。劫运初回大地寒，愁心叠叠看春山。要将肝胆照江海，谁放哀乐生波澜。繁华过眼春心在，莺飞草长真无赖。忽漫飘零怨晓风，流光咫尺不相待。琵琶弹作清夜游，倾囊买醉秦淮楼。城上灯红照酒醒，鬓边花好替人愁。冥濛谁作五里雾，修到神仙皆世故。阅尽荣枯怀抱孤，江关哀怨知何处。丝肉缠绵四座春，相逢不忍说酸辛。年年一片蒋山月，照见伤心第几人。
登钟山作,清末民国初,俞明震,鸿濛凿元胎，地脉郁王会。盘冈若蛇赴，蹑足出鸟背。落日荡遥悲，烈风夺天隘。荒荒孝陵树，阴嶕失拱卫。燐飞隧殿黝，哀湍奋沉濑。引睇排重闉，雄风讵彫瘵。藐兹喋血场，蚁聚争王气。聚散成古今，乐往哀长繫。栖霞馀春姿，新亭空雪涕。登高我何托，色然倚天地。到海水无多，即此悟边际。浮埃蔽城飞，渴壁俯睥睨。
留别秦淮作,清末民国初,俞明震,野色依依入露荷，分明昨夜醉闻歌。遥怜水阁疏灯上，渐觉南朝夕照多。满眼江山生福慧，几家烟柳弄婆娑。清愁莫放鸿濛破，但到人间总逝波。
武昌道中,清末民国初,俞明震,江流束百忧，云光媚初夕。绵绵惓水木，清响倏已隔。江城延古欢，揽裾怨将别。广术暧寒烟，残阳收远色。驰望忽迷方，忉怛感行役。委帆溯归风，虚舟群动息。明星露窈窕，山峦亦悱恻。哀乐乘天倪，情澜渺不竭。泠泠怀远度，黯黯徇前迹。薄暮猿鸟啼，江湖不可测。瞻望穷崦嵫，婉娈迟明发。
送仲林归通州,清末民国初,俞明震,晨风吹林散寒雨，星落城头搥大鼓。怨逐江南江北云，往事烦冤向谁语。颇传海上旌旗新，深语沉沉四座昏。魏征妩媚有才辩，可怜热泪垂向人。狂吟痛饮酒盈瓮，醉胆轮囷压愁重。君归淮上我洞庭，泱莽中原真一梦。古人弃我如秋烟，起看孤日当高天。丈夫惜别近佻细，可堪哀乐将中年。登高元气满天地，城闉下缭乌丝细。还应闭目向时人，何事忧伤不如意。君看华发照春波，愁心婉娈山如螺。十年俯仰历千劫，零落江湖哀怨多。
寄怀王木斋秀才 其一,清末民国初,俞明震,生死心谁托，艰难道未孤。沉吟惜遥夜，哀艳满江湖。身外闲云堕，愁边一雁呼。更谁觅谯秀，凄恻到寒芜。
寄怀王木斋秀才 其二,清末民国初,俞明震,因循不自觉，慷慨一登台。身世成孤注，寒空但劫灰。高原如待我，落日有馀哀。此意无人见，江天入酒杯。
晚泊鸭栏矶,清末民国初,俞明震,一灯红起寒流外，身世无端接混茫。不信星辰随地转，独怜鸿雁入天荒。雄风作势吞云梦，清角流哀下岳阳。远望低吟总无奈，中原落日即沧桑。
寄怀舍弟兼呈肯堂,清末民国初,俞明震,侧身惊见孤飞鸟，落日无根大地悬。原野高寒愁集霰，弟兄南北各潸然。噤人乱角从空下，背郭幽花抱露眠。斜睨五洲成独醉，朔风吹海又残年。
和范肯堂兼示李刚己,清末民国初,俞明震,自我来天津，一日课一诗。出门泥没踝，岘屼窥天倪。登高夜气静，得此晨风吹。日光附大地，万象皆离披。拓境无留影，一隙天所悲。悚身伺其间，寸寸还自持。百年太散漫，魂魄遂从之。卓哉范长公，黯澹天人姿。谈诗有馀地，割取晴空丝。及门尽贤达，李子尤恢奇。深谈破蒙翳，真气相因依。悠悠人间世，扰扰长安儿。道德偶中人，耳徇心为疲。何哉寂寞中，获此真支离。
甲午天津杂感和姚慕庭先生原韵 其三,清末民国初,俞明震,太息幸馀老，徜徉万劫场。窅然心不竞，孤处古相偿。往者论先德，天心或未亡。斯文各深浅，吾道此低昂。
甲午天津杂感和姚慕庭先生原韵 其五,清末民国初,俞明震,屋角喧新涨，墙阴煮雾茶。云来失双燕，泥泛没轻花。四野日光薄，九河风力加。近堤农作苦，昨岁已无家。
甲午天津杂感和姚慕庭先生原韵 其七,清末民国初,俞明震,小别长安市，时流一辈多。窃钩真不幸，侧帽屡相过。宏道命安托，横流尔奈何。出门看傀儡，饭饱得蹉跎。
甲午天津杂感和姚慕庭先生原韵 其九,清末民国初,俞明震,离家觉轩豁，望远忽潜潸。门祚惊心久，饥寒合眼间。高天谁见影，集霰欲迷山。广漠吾从逝，先偷一夕闲。
甲午天津杂感和姚慕庭先生原韵 其十,清末民国初,俞明震,静坐如有适，从知昨者非。笠边疏雨过，草背一虫飞。酒薄心常定，谈深客不稀。八方终炙手，吾道竟安归。
自厦门泛舟渡台湾海中见夕阳感赋,清末民国初,俞明震,自浮沧海送残阳，渐觉闲身人莽苍。一掬酸辛成独往，无边天水共微光。风樯隐隐开元气，朔雁声声吊战场。凄绝一更初魄语，故人相望涕成行。
甲午除夕登台北城楼,清末民国初,俞明震,瘴外日光芒角动，残年出户昼常阴。寥天有此登高兴，暮雨飘残隔岁心。役役谈兵清议在，冥冥入世几人深。迷离爆竹千家晚，针孔光阴耐苦吟。
登厦门南普陀和易实甫原韵乙未,清末民国初,俞明震,登临初见海嵯峨，回望神州感逝波。坐久自疑趋大壑，再来应恐泣磐陀。愁边草树天风急，泪眼乾坤落照多。今日五洲成大梦，独留残梦在岩阿。
韬光寺,清末民国初,俞明震,日射韬光顶，石寒烟不消。晓星穿石笋，高树隐山桥。自此入萝径，何心对海潮。诸天钟梵寂，觉后总无聊。
天竺,清末民国初,俞明震,言从天竺寺，偶步下云房。新霁铃声活，晨炊松叶香。片云驻灵石，一鸟答松篁。檐卜花仍在，禅心但坐忘。
寒食日续游用前韵,清末民国初,俞明震,病起逢寒食，春从寂寞偿。酒边双鬓改，花底一星藏。送日更谁待，闻歌聊复狂。高谈破蒙翳，微月在溪堂。
登狼山 其一,清末民国初,俞明震,独抱沉忧向沧海，且登孤塔送斜晖。回看城郭依依在，剩觉江山种种非。断港烟昏潮暗上，诸天风定鸟高飞。哀时别有人天感，一笑相忘立钓矶。
登狼山 其二,清末民国初,俞明震,山后疏林风日幽，山前奔浪接天流。情难自遣登楼好，生本无涯到海愁。旦暮承平容小隐，英雄刍狗有千秋。人间散漫成今古，了却闲身尽白头。
再题方丈壁,清末民国初,俞明震,高树一蝉催晚晴，去年同汝听秋声。离愁不入华严界，立向西风却又生。
登园亭感赋,清末民国初,俞明震,一片伤心万柳丝，晚晴新绿上须眉。醉看残日悠悠下，坐听呜蝉悄悄悲。花底炎凉俱有味，眼中陵谷更何思。从今记取苏龛句，忍泪看天到几时。
雨中登楼赠伯严,清末民国初,俞明震,闭门三日天如醉，极目消魂是此楼。弦上忽惊飞鸟逝，雨中无数远山愁。清时了了花犹媚，大地冥冥树已秋。知否匡庐烟雾里，有人袖手看神州。
峡江道中,清末民国初,俞明震,空际又收斜照去，人间惟有百忧侵。荒城近水知寒早，醉眼看天觉泪深。身外波涛隐高树，梦馀灯火悟初心。滩声呜咽鸦啼急，四十年前枕上音。
郁孤台,清末民国初,俞明震,秋风吹上郁孤台，鼓角声低万井哀。事过群山如梦醒，天空一雁破愁来。蛮巫醉饱教歌舞，短日荒寒下草莱。耕凿但知忘帝力，闭关终古是凡才。
八境台,清末民国初,俞明震,层台窅窕压惊流，又作闲身半日留。鸥鹭去人如避世，江山知我此登楼。愁边双塔沧桑影，霜外寒林粉墨秋。莫向棋枰数残劫，醉看斜日下松楸。
冬夜偶成,清末民国初,俞明震,多少残年事，蹉跎著此亭。风从萤处定，山到雁边青。夜久得生理，水寒无动形。向人枯树在，如欲诉飘零。
赣江晓发,清末民国初,俞明震,荒滩有客夜推篷，江入群山一线通。向晓灯光斜月里，残年心事乱流中。将衰微觉悲欢异，无睡方知天地空。忽漫相逢有归雁，哀鸣无奈五更风。
晓发庐陵,清末民国初,俞明震,破晓时闻孤雁鸣，关心犹记去年声。出林微月知人意，附郭名山有世情。望远残灯随念没，临流一树傍愁生。人间万事闲经过，剩有诗心郁未平。
郁孤台晚眺,清末民国初,俞明震,隐约钟声杂市声，又看斜日下重城。人前恻恻无高论，江上悠悠入晚晴。忧世但知来日在，倚楼真觉一身轻。栖鸦流水成终古，吟遍秋光识此情。
刘芋山招饮郁孤台感念近事赠同座诸绅士,清末民国初,俞明震,城角炊烟一片愁，眼看生事但悠悠。人无肝胆常如客，山有晴阴各自秋。千亩瘴开留晚照，双江水涸笑清流。因循我更惭诸子，犹有闲情付啸讴。
戍申十一月重游通天岩宿山寺,清末民国初,俞明震,深岩一穴天光聚，怪石当人如虎踞。荆棘相看已隔年，洞中石佛真顽固。高飞一鸟破鸿濛，涧底云烟失攀附。层峦椎鲁无性灵，点缀遥情出寒树。山色宁知迟暮心，斜阳不到无人处。谁持肝胆照荒寒，剩有悲欢支世故。晚钟催客入寺门，草背灯光如缀露。山僧向我说灵怪，夜深暂尔清百虑。卧闻石齿漱泉声，缺月微明四边雾。岩颠忽吐银色云，曙星隐约在庭户。半世劳劳向晓心，一枕深深佛前炷。官如残梦应自笑，人情剥尽随所遇。万木不动风有声，晨光惨惨生幽怖。入山苦劳出山逸，掉首还寻出山路。
移寓南安郡楼,清末民国初,俞明震,微觉人间忧患长，树头寒雾减春光。儿时书卷存馀味，静日江山但坐忘。雨脚减收延返照，蛛丝何意近雕梁。野梅吹尽无人见，辜负高楼一夜香。
游丫山,清末民国初,俞明震,云拥丫山尖，双髻不容把。影落烟镜中，晴光助妍奼。入山恐不深，此景讵忍舍。空濛无远近，色相天所假。石骨敛春容，怒立拒奔马。披霜万叶黄，背日一峰赭。入寺不知门，雾湿钟磬哑。梯树引泉根，泠泠堕檐瓦。蹑足出丛薄，豁然露平野。残阳淡淡收，飞鸟悠悠下。中有万古情，含悲不能写。束身入世程，此意待来者。
夜雨书怀,清末民国初,俞明震,黯黯春光去，垂垂老境添。雨深灯有晕，人静水窥帘。入世愁儿女，思归计米盐。略谙齐物旨，何意问飞潜。
去任有期矣三月二十三日分巡至信丰留赠诸父老,清末民国初,俞明震,昔遭粤匪乱，兹城独完固。郁郁五十年，遂通南雄路。风气递旋转，博斗争蚁附。父老拜马前，欲语尚瞻顾。陋俗非近因，合群费将护。欲预百年计，力岂旦昔赴。三宿吾何恋，讵曰弥世故。天地入尘埃，一罅春光聚。因之怀物情，百忧竞奔注。声声行不得，鹧鸪留我住。林外杜鹃啼，道不如归去。山深见日迟，晴光阻高树。出谷眼忽明，触境吾无忤。还待后来人，悱恻瞻天步。
读范肯堂遗集怆然赋此,清末民国初,俞明震,达人齐恩仇，沉忧吐珠玉。并世毁誉情，待向沧桑哭。谁知一卷诗，早定浮生局。君诗大国土，未屑计边幅。精神在苍莽，万象生断续。放笔夺天机，窅然龙象伏。甲午造君庐，饥驱一月宿。家贫国多难，畏行转踖踧。幽吟互赠答，一放常千曲。相知在肺肝，影不隔明烛。收泪入欢娱，持瑕又抵触。当年笃爱情，历历诗在目。此境不可追，此诗安忍读。墓门宿草深，昨夜梦海角。
驻南安郡城得京师寄书奉答,清末民国初,俞明震,入城漠漠风吹雨，隐几纷纷鼠跳梁。真有性情皆骨肉，断无哀乐到侯王。醒时觅梦知身老，静夜开门闻水香。微觉一峰青向我，百年心事久颓唐。
章江晚泊,清末民国初,俞明震,日没群峰争向西，片帆东指客程迷。江山寥落同萤照，城郭苍茫与雁齐。久坐欲呼河汉语，苦吟如索肺肝题。风含百种凄凉意，吹入人间作笑啼。
槐树下戏题,清末民国初,俞明震,空庭吏散槐阴转，如脱炎蒸雨后秋。蚁穴王侯喧午梦，蝉枝风露咽清愁。任他病树连根爨，赚我劳生匝月留。却忆宣南龙爪下，万人如海影萧飕。
春寒登楼写意,清末民国初,俞明震,雨暗池冰合，春寒鸟背高。闭门无世法，来日在醇醪。待暝诸天寂，因风独树号。万家愁入夜，孤影下亭皋。
庚戌十一月出都口占,清末民国初,俞明震,尘外阴沉觉有霜，天东初月照昏黄。十年错料成今日，一醉拚教进急觞。高树乱鸦呼晚霁，西山残雪剩微光。风幡自动心无著，留待沧桑话短长。
宿新安县示子言,清末民国初,俞明震,我从洛阳来，坦途无百里。峨峨见城阙，崤陵列屏几。车马乱流渡，隐隐如浮蚁。莫吊古战场，中原事未已。风起远天黄，落日淡如水。况为行路人，茫茫谁遣此。须臾日西匿，回光射成紫。幻影逐明生，饥乌投暗止。此是古今情，悠悠吾与子。
阌乡宿黄河堤岸,清末民国初,俞明震,柳阴见黄河，日暮愁客心。极目但尘沙，不知春已深。麦陇叠成梯，层层如划簪。其颠平如掌，山态不可寻。方舟压奔溜，榜歌杂秦音。遭时苦踯躅，十年江海滨。沉忧斗靡丽，厌作东南人。此行入苍莽，翻觉眼底新。冈陵郁雄厚，风物含萧森。河声去不息，来日愁因循。对此真茫茫，吾衰复何任。一鸟意超忽，万里天阴沉。心境各殊态，劳者徒酸辛。
步黄河堤岸,清末民国初,俞明震,扰扰悲生事，昏昏入晚晴。微风生柳态，孤雁带河声。家远人垂老，山荒石有情。渐知天意改，翻觉客途平。
过醴泉喜晤宋芝栋侍御即赠,清末民国初,俞明震,党论渐宽公亦老，相逢百感到平生。河山已分成孤注，孔墨何尝有定评。元祐声名终圣世，西京文献在荒城。寻碑莫上昭陵望，翻忆明良涕泗横。
晓发邠州,清末民国初,俞明震,日日征鞍傍柳行，柳绵吹尽不闻莺。马头微月如云淡，麦上朝曦与露平。陶穴尚存中古制，望春忽起少年情。疲驴转磨驼铃急，唤醒劳人是此声。
陇头,清末民国初,俞明震,寻常人事纷如发，况复时艰百态新。高柳两行心万转，陇头黄雾不成春。
月夜登兰州城楼望黄河隔岸诸山,清末民国初,俞明震,月中望黄河，满目金破碎。沙堤不受月，因水得明晦。城影落山腰，雁声出云背。三更天宇高，七月残暑退。树动风无声，坐久得秋态。心知寒讯早，预作雪山对。暂与解烦忧，清露入肝肺。忽闻伊凉歌，河声助慷慨。河流去不回，明月年年在。斟酌古今情，几人临绝塞。
辛亥八月二十七日度乌梢岭,清末民国初,俞明震,寒风八月乌梢岭，积雪千年古浪河。从此南鸿断消息，今愁争似古愁多。
平番道中,清末民国初,俞明震,塞上西风吹土黄，疏林辜负好秋光。山如病马吞残雪，人似寒鸦恋夕阳。生计何尝关饱暖，沉忧祇合待沧桑。天荒地老吾能说，多恐旁人笑酒狂。
宿凉州,清末民国初,俞明震,云与雪山连，不知山向背。残日在寒沙，婉娈得月态。群羊去如水，远色倏明昧。此景夙未历，垂老临绝塞。地远古愁多，草枯残垒在。天山一线脉，盘旋走关内。流泉满驰道，千里有灌溉。巍然古重镇，四郊如拥戴。风吹大月来，南山忽沉晦。莽莽天无垠，静与长城对。
大雪登乌梢岭,清末民国初,俞明震,古浪河西流，庄浪河东注。两水各西东，中央此天柱。昨夜雪嵯峨，长城万峰聚。眩光鸟雀静，构相龙虎踞。㠝岏露空隙，是水湍行处。东水奔黄河，西水穿沙去。群峰列玉屏，神工施斧锯。不见马牙山，呼风作哮怒。
岁晚乞病解官书示子言,清末民国初,俞明震,初魄无光觉夜寒，绕城冰雪路漫漫。十年涕泪今何补，一病仓皇死未安。扰扰世随人意改，冥冥天在雾中看。支离与子寻诗梦，觉后园林已岁残。
辛亥除夕感赋时乞病留居兰州城,清末民国初,俞明震,冥鸿踯躅冻云前，莽莽高城夜可怜。客至怕谈新历日，病闲聊补旧诗篇。看人只合成孤醉，守岁何因得早眠。惆怅难忘玉溪语，可能留命待桑田。
得寿臣三弟书 其一,清末民国初,俞明震,烽火连天白发生，开函收汝泪纵横。枉谈陈迹埋经史，剩有馀年到弟兄。归计忽兴闾墓想，惊魂如听乱离声。传家世业从今尽，留待桑田学耦耕。
乱后返金陵故居 其一,清末民国初,俞明震,畏兵如避仇，十室九不返。满城无故人，索居况岁晚。庭树日以稀，墙阴上苔藓。心知景物非，冷处偏著眼。花愁来日难，叶抱冬心卷。晴雨殊未分，荒荒一灯远。
壬子除夕,清末民国初,俞明震,到海愁无地，亲知共一廛。真看成独夜，初觉有今年。至乐喧童稚，馀哀祀祖先。醉醒同一掷，来日总凄然。
焦山松寥阁夜坐,清末民国初,俞明震,月黑树蒙茸，惊鸦入窗里。团团一山雾，江势来不已。槛外灯忽明，舳舻走千里。我亦东西人，往来送江水。滔滔有今日，惜此中流砥。挂眼山无多，到海吾衰矣。僧寮绳床平，涛声在席底。倾耳来睡情，平心得坐理。始知倚楼时，妄念杂悲喜。萝径非不深，真隐人有几。
湖庄示子大伯严,清末民国初,俞明震,分得西湖一角凉，曲房低槛待秋光。生惭乱世能容我，静觉高荷已退香。人意淡如山欲暝，归期愁与月相妨。放歌同是无家客，水枕风船老此乡。
寄陈仁先,清末民国初,俞明震,潇洒陈孟公，有俗无不弃。手写咏菊诗，闭门自成世。将花入性情，不触色香味。千曲无尽思，萧寥在肠胃。昨梦坐茅庵，君持菊谱至。上粘乾叶花，枝枝有题记。笑指枯目僧，谓是花中意。觉来浑不解，清境倏已逝。明月满竹林，独照无梦地。萧寥复萧寥，高天动寒吹。
岁暮园居杂感 其一,清末民国初,俞明震,渐喜知闻断，闲门各一天。还家仍独客，乱世有馀年。畦菜经霜碧，江鱼入市鲜。老夫唯果腹，无酒亦陶然。
岁暮园居杂感 其二,清末民国初,俞明震,稍见通镃货，残年米价平。月圆知汉腊，巷哭有骄兵。帅府征歌舞，遗黎算死生。出门流水断，愁绝一冬晴。
岁暮园居杂感 其三,清末民国初,俞明震,穷巷得鬼趣，客来闻鸟哗。稍知人改世，无碍犬离家。仆守寒宵柝，园收隔岁花。独留乾净土，莫遣种桑麻。
岁暮园居杂感 其七,清末民国初,俞明震,传呼散冬振，溪岸筑场宽。稚子牵衣到，寒鸦倚树看。卜年村酿薄，敲冻井泥乾。莫问浮生事，安危梦已残。
甲寅除夕时久病初起 其一,清末民国初,俞明震,万方多难日，今夕倍悽然。家祭存残腊，人心有旧年。养疴贪睡早，移烛得春先。幼女分梨栗，吾衰祝汝贤。
甲寅除夕时久病初起 其二,清末民国初,俞明震,难向庸医说，深杯掩病容。有家甘自放，忧国竟何从。乐忆儿时味，诗寻乱后踪。告存应自笑，重数隔年钟。
石遗社长斋中宴集即事赋诗,清末民国初,俞明震,石遗古君子，疏瘦如寒竹。闭门非此世，宁受时名牿。一饭每矜严，选客常不足。沧桑眼底人，屈指几名宿。不见亦不思，偶聚忘拘束。老味淡处真，春光闲可掬。窗外花始蕾，馀寒怯春服。若从新历推，已过樱桃熟。谑笑有今年，恢诡迷前躅。末座两少年，英姿并珠玉。定知哀乐深，不与世同俗。相对数甲子，人生如转烛。我病久无诗，逢君一击触。咄咄百忧间，醉饱但扪腹。短章聊报君，懒旷如逃塾。
夜坐,清末民国初,俞明震,微闻花气夜沉沉，入世何人觉病深。残月渐移成曙色，寒风忽起结层阴。悲欢自造原无事，醒醉相望各有心。还向纸窗寻我相，一灯明灭去来今。
雨后湖楼晓起,清末民国初,俞明震,水鸟无声风满亭，起看微月在南屏。云山款我秋前雨，露叶如沾曙后萤。思逐远钟同脉脉，身经残梦但冥冥。养心渐喜知茶味，预汲寒泉入夜瓶。
中秋集法相寺和子纯丈原唱,清末民国初,俞明震,凉雨霏霏酿桂天，寺楼衣薄欲装绵。客真淡泊浑忘敬，僧解周旋即是禅。尽有寒山期晚岁，更无明月记今年。馀生甲子山中历，看到秋花始黯然。
游西溪归泛舟湖上晚景奇绝和散原作,清末民国初,俞明震,西溪暝烟送归客，艇子落湖风猎猎。芦花浅白夕阳紫，要从雁背分颜色。颓云掠霞没山脚，一角秋光幻金碧。欲暝不暝天从容，疑雨疑晴我萧瑟。忆看君山元气中，沧波一逝各成翁。请将今日西湖影，写入生平云梦胸。
六和塔,清末民国初,俞明震,铃语层层风雨寒，支筇人老怯凭栏。之江到此霸图尽，病雁横空来日难。肯与西湖作屏障，可容东海镇狂澜。潮痕不没云栖路，佛火樯灯夜夜看。
大雪后偕苍虬入灵隐寺同赋,清末民国初,俞明震,灵山一夜雪，万象立于定。入门玉交柯，负重松逾静。冻溜不挂檐，万瓦皆明镜。石佛垂白眉，披烟露寒陉。滉淆洞牖开，幽极得鸟敬。掩关千层云，破寂一声磬。上接惟鸿濛，俯瞰穷究竟。见净不见土，所见非佛性。拄杖我归来，无土亦无净。
丁巳初春至狮子峰,清末民国初,俞明震,山居适山性，趣与游观别。斟酌物外情，阴晴含悱恻。峨峨狮子峰，匿影万山窟。瓮底海潮音，烟中古苔色。泉响不到门，顿觉声闻灭。山僧惊我老，惘惘成今昔。龙泓荇藻横，人生事如发。自性本不存，去住空皮骨。忍作无情游，拄杖随所适。谷口渐通樵，人家枕斜日。春风入云隙，炊烟相与白。暝色认茅檐，厨香笋可食。
四月初六夜同病山泛舟鉴湖,清末民国初,俞明震,柔橹轻鸥外，花明柳暗天。一春能几日，双鬓各衰年。欹枕山如幄，推篷月满肩。渺然沧海思，清夜断桥边。
独游灵峰寺,清末民国初,俞明震,野寺泉无源，名山僧必俗。不寻山外山，转受烟霞梏。灵峰十里遥，秋色满平麓。微闻钟磬音，寺门隐乔木。想望诸天高，步步入幽曲。僧遇无言时，松经劫后绿。苍然古图画，对此心神肃。独游取空象，人境两无触。偶然意所是，云山徒碌碌。曳杖出青冥，止观吾亦足。
偶成,清末民国初,俞明震,又见炊烟出树头，参差野水暗通沟。胸罗怪史支离叟，坐有黄花烂熳秋。宜雨宜晴天亦暝，为陵为谷我何求。西兴钟鼓无人问，远作空山一夜愁。
游花坞至白云堆僧舍午饭,清末民国初,俞明震,春山无尽藏，有云自深曲。随处著茅庵，窅然寄心目。云根函一窗，万竹深如束。日午云不归，浓阴补山绿。净理不可举，钟声来断续。孤筇身外身，幽往迷前躅。檐隙坐相忘，春去了无触。古佛野僧旁，茶香饭初熟。一饱不愿馀，人生几陵谷。
登剑门峰拂水桥,清末民国初,俞明震,鱼贯出层岚，帽檐欹晓日。咿哑答鸟声，风舆坐超忽。直上穷窅如，下临诧奇绝。云与石争山，怒泉抵其隙。回风一震荡，乔林溅飞沫。危桥通两崖，关锁见气力。曳杖入清雄，觅我经行迹。十年沧海心，未与钟磬隔。人生重回首，春光有今昔。不见鹁鸽峰，墓草萋萋碧。
止翁氏墓虚谒常熟师墓,清末民国初,俞明震,鹁鸽峰前墓草黄，眼中不是旧春光。百年乔木柯条改，半亩空园栋宇荒。并世悠悠孰功罪，沉忧悄悄到沧桑。一身结束关朝运，北望崇陵事可伤。
戊午重九日病起至金陵旧居和散原见赠之作,清末民国初,俞明震,南高峰晴北峰雨，攀天几度悲重阳。今年重阳两病叟，闭门与世殊沧桑。园木自凋生意在，纷纷野卉争秋光。惯将歌哭托酩酊，因病止酒天主张。由来老至各异境，淡处得趣皆芬芳。菊前桂后天清旷，无主钟山屹相向。何必登高看晚晴，青溪自古多惆怅。疮雁南来事又新，斜日满城无故人。结邻与子共花竹，天许江湖作幸民。
病甚口占 其一,清末民国初,俞明震,病久先天觉，时危识命轻。真看成末世，何境是来生。哀乐随年尽，星河向晓明。了然无触处，夜气与心平。
病甚口占 其二,清末民国初,俞明震,百劫成今日，生年扰攘中。梦边无悔惧，灯外即鸿濛。渐悟形骸累，终惭淡泊功。有涯应自惜，回首万缘空。
杂感四首 其一,清末民国初,潘榕,退尽雄心减尽豪，半生历碌笑徒劳。琴书短榻寻庄梦，风雨秋窗读楚骚。不问升沉耽韵事，借浇块垒醉香醪。一官雌伏虽为计，赢得霜痕上鬓毛。
杂感四首 其二,清末民国初,潘榕,为马为牛任尔呼，此身本是旧狂奴。生来铁骨终难换，悟去禅心最易枯。争竞百年何所有，繁华一梦总虚无。时艰那可谭经济，不若论交到狗屠。
杂感四首 其三,清末民国初,潘榕,何用矜能与恃才，英雄多少尚尘埃。看空眼底浮生事，冷到心头已死灰。秋况凄清虫可语，乡书迢递雁迟来。鉴湖一棹思归去，鲈脍莼羹梦几回。
杂感四首 其四,清末民国初,潘榕,生涯薄宦类飘蓬，日在愁中又病中。乐事渐稀人渐老，功名原幻利原空。无边烟景秋痕碧，有限时光夕照红。梧院清幽苔径冷，乱堆落叶下西风。
雨夜自感二首 其一,清末民国初,潘榕,乱离况味已酸辛，羁此经年倍怆神。有母未承归养志，无钱难作遂初人。一篙烟水萦乡梦，四野风沙卷战尘。避世桃源今不在，渔郎何处问迷津。
雨夜自感二首 其二,清末民国初,潘榕,营营休得笑飞蝇，恨我疏慵学未能。热泪同枯风里烛，寒心久抱雪中冰。人无乐境思为鬼，家有慈亲敢作僧。夜坐雨斋空若寺，一檠如对佛前灯。
立秋,清末民国初,潘榕,梧叶堕新秋，西风客子愁。一年经乱世，八口寄嘉州。萍梗悲中泪，松楸望里眸。曰归归未得，乡里日悠悠。
游工部草堂遇王际云刘俊臣二君小饮赋此,清末民国初,潘榕,浣花溪畔畅吟身，回首前游二十春。一代祠堂仍俎豆，八年烽火尚烟尘。先生作史应千古，我辈能诗有几人。处乱无他惟买醉，寒梅香里漉陶巾。
元夜观灯归途感赋,清末民国初,潘榕,兵戈乱后老年华，凄绝吾生未有涯。盗贼纵横民病苦，笙歌缭绕夜声哗。冷吟步月过灯市，闲醉沽春问酒家。尊自处荣穷自困，升平何日暗咨嗟。
上九独坐二首 其一,清末民国初,潘榕,繁华城不夜，上九好观灯。心亦思前去，身偏病未能。人歌金缕曲，我抱玉壶冰。热念今都冷，形同入定僧。
上九独坐二首 其二,清末民国初,潘榕,君火消三昧，心灰死不然。壁灯红似豆，尘海黑如烟。短榻欹衾枕，长街闹管弦。纷纷繁响杂，寂灭到枯禅。
华首台 其二,清末民国初,康有为,万绿压山松径深，白云缭绕碧阴阴。时从树杪窥飞瀑，夜夜梵声悟到今。
惜秋华·庚子秋携家避地广平，重九日出郭游莲亭。十八年重到，堤柳萧瑟，大有江潭之感。用梦窗重九韵,清末民国初,夏孙桐,泪菊愁萸，向尊前诉出，伤高怀抱。红上戍楼，登临怕看残照。目中剩影关河，任付与、尘飞烟扰。萧萧。正西风信紧，还欹茸帽。城畔翠杨老。尽霜乾旷野，秋光偏好。念倦旅，华发变，汉南重到。无边坠叶声凄，甚处吟、庾郎园小。迟了。阵云寒、雁群都少。
八声甘州·过淇县，闻右衡助县尹校士，未得一见。用玉田韵赠之,清末民国初,夏孙桐,恨双萍、咫尺未相逢，荒城暮烟遮。过中原几度，凄凄雁稆，莽莽虫沙。老矣兰成词赋，萧瑟向谁嗟。和泪弓衣字，题遍天涯。故侣晨星还剩，叹羁雌处处，梦绕京华。待巢痕重觅，却换旧烟霞。正深夜、酒醒灯暗，乱愁生、浑不为思家。飘零感、一枝持赠，惟有芦花。
解连环·华阴道中咏冬雁。用玉田韵,清末民国初,夏孙桐,为谁来晚。甚玉关倦羽，恋群不散。认爪印、那计东西，正日冷山河，自嫌程远。剩字书空，祗伴的、疏疏星点。带边声几许，雪后上林，盼开愁眼。还惊岁华荏苒。已随阳信阻，岭梅遥怨。念此去、多少风霜，纵耽误秋来，料逢春转。柳岸烟行，待马首、那时相见。指落霞、一朵峰青，阵云漫掩。
南歌子·灞桥寄家人,清末民国初,夏孙桐,薄霭还明水，微云不碍山。无风无雨灞桥边。只觉征衣犹怯晓莺寒。弱絮都无著，长条那任攀。销他雾鬓与烟鬟。回首黄尘千里路漫漫。
齐天乐·宿州道中咏蓼花。用梦窗韵,清末民国初,夏孙桐,玉波闲浸愁红影，秋心暗惊溪尾。颤露梢轻，垂烟穗小，柳外疏疏相倚。飞蜻乍起。看低搅蘋花，湿云沈翠。点点星星，未经摇落恁憔悴。年芳驿堠换早，几丛斜映处，渔舍临水。晓月人过，西风信到，一种沧浪幽意。新凉似洗。问多少秋痕，碎脂零泪。咽尽凄蝉，客怀惆怅里。
霜叶飞·壬寅展重阳，天宁寺饯古微督学广东。用梦窗韵,清末民国初,夏孙桐,堕欢残绪。西风畔，荒台依旧烟树。倚阑人影酒波空，凉叶声如雨。数往事、惊鳞骤羽。斜阳红剩浮图古。恁倦旅低徊，几度看山来，几度鬓华添素。休说似弈长安，青门柳尽，断肠还为重赋。五云佳气自蓬莱，冷到铜仙语。指天外、飙尘旋缕。霜槎浓载秋心去。漫岭头、梅花讯，岁晚沧江，梦随行处。
露华·桃花渐落，而榆梅展萼媚晴。旬日之闲盛衰顿异，对之怃然。更用碧山仄韵写意,清末民国初,夏孙桐,冱烟蓓坼。趁晼晚韶光，又弄娇色。梦蝶乍苏，还与娟蛾匀拂。一般浪蕊狂花，欲斗娉婷标格。凭认取、金沙碎环，总异凡骨。连朝雨暗风恻。怕信杳青鸾，难唤芳魄。不道玉容，依旧露含堪摘。沈郎瘦荚飘香，更带落红飞出。春去否，殷勤翠尊问得。
南浦·为周养安题采菱画箑,清末民国初,夏孙桐,生小住湖边，拥风鬟、常与雪鸥为侣。万绿压微澜，菰云外、依约轻桡停处。吴歈楚调，搴芳漫咏前洲杜。却爱乌菱秋味好，不似碧莲心苦。西风消息来时，问沧波一掬，新凉添否。手拨碎萍开，惊鸿影、出水游鱼应妒。姬姜未识青红，翻笑铅华污。几点烟螺归棹畔，还映远山眉妩。
金缕曲·陈仲恕画扇以赠。取前人词流水半湾，斜阳一角，人在红楼之意，戏题一词,清末民国初,夏孙桐,夕照红如此。对春光、断肠烟柳，高楼谁倚。争怪伊人遗世想，眼底孤村流水。更渔艇、问津稀至。只有桃花关不住，绕柴门、一片连霞绮。凭指点，暮鸦际。年来乡思成虚寄。似樊笼、羁栖倦翮，云霄盼睨。五泻泾前西溪畔，各有幽栖胜地。觅鹭伴、鸥朋余几。点笔偷声相尔汝，梦莼鲈、何必秋风起。招隐赋，在斯矣。
八声甘州·蒙部喀拉沁王贡桑诺尔布索题自画朵颜卫景小卷,清末民国初,夏孙桐,莽神州、北去见岩疆，风烟画图开。问龙城牙帐，殿荒辽栋，堞剩秦苔。尽有千岩万壑，水绕白狼来。拱向回中近，众笏如排。艺事东丹殊胜，把塞垣秋色，洗出尘埃。笑倪黄几辈，身未到遐垓。好河山、君家故物，待纡筹、亲为辟蒿莱。燕然上、勒铭椽笔，云扫苍厓。
江南春·题俞阶青静乐居填词图，用梦窗韵,清末民国初,夏孙桐,画里行窝，吟边活计，秋堂余地盈笏。蓬山梦远，剩坠红、空老江笔。门外无深辙。萧疏意、井梧自洁。祗漫与、凉灯选句，瘦笛偷声，嘉辰且课风月。灵均怨，元亮节。任菊晚兰凋，想中怀葛。余溪带水，正望极、蒹葭如雪。名辈从销歇。悲歌事、酒肠尚热。鸥外一翁，酬韵松陵，辑苕玉兮双玦。
烛影摇红·乙丑元日书怀，次邵伯絅韵,清末民国初,夏孙桐,坐对流光，伴人红萼垂垂老。殷家甲子醉模糊，那辨春迟早。往事蓬山更杳。锁东风、龙楼日晓。杜鹃声咽，未稳寒枝，夜乌同绕。乡思花前，况惊驿使今年少。江莺江燕话烟尘，愁入瀛洲草。倦梦华胥唤觉。整残编、漫题却扫。盼春何处，强把屠苏，丁宁青鸟。
尉迟杯·江亭修禊未至，分韵得黛字,清末民国初,夏孙桐,疏杨外。渐日暖、薄翠生新霭。愔愔水曲尘香，还聚西园冠盖。题襟郑重，留几个、贞元旧人在。笑孤怀、负了东风，等闲难避吟债。追念往迹登临，寻亭畔旧痕，藓薜犹带。倦芍愁兰俱非昔，争怪我、看花意怠。空斋对、清尊酒祓，又谁信、王城春似海。只斜阳、恋著遥岑，怨蛾仍扫眉黛。
水调歌头·戏为人题醉钟馗,清末民国初,夏孙桐,天醉久难醒，得酒即为仙。先生今且休矣，独醒亦徒然。试问终南径畔，奚似毕家垆侧，白眼谢人闲。地席更天幕，抱瓮此酣眠。照榴红，对蒲绿，任流连。竟抛长剑，修罗波谲满尘寰。却怪不闻不见，但自垂头袖手，好梦可能圆。何日堕驴客，惊觉老陈抟。
石州慢·题谭篆青聊园填词图，用遗山体,清末民国初,夏孙桐,击筑歌声，投辖酒徒，燕市新侣。九衢十丈黄尘，阅尽年年笳鼓。月泉闲社，还将倦墨愁缣，喁于聊尔相劳苦。珍重岁寒心，且为君轩舞。欣睹。东堂贯月，清光退谷，江村堪伍。读画移尊，递约良宵鸡黍。旧京坛坫，我如通德残妆，凄然拥髻灯前语。斯事赖扶轮，看阳春争谱。
南浦·春草，用玉田春水韵,清末民国初,夏孙桐,春色总迷离，又东风、暗向天涯吹晓。生意烧痕，苏香泥泮，先盼余寒全扫。铺茵渐展，几番潜逗莺声小。回首瀛洲非旧处，断梦倦萦瑶草。愁根旋灭旋生，正黏花衬柳，芟除不了。休傍战场青，惊沙畔、难觅采芳人到。烟凝路渺。赋情空对芜城悄。惟见元都葵麦遍，撩乱夕阳多少。
兰陵王·咏柳,清末民国初,夏孙桐,为谁碧。千缕春愁似织。年时见、拖雨弄晴，此树依稀玉河侧。长条覆路直，金勒犹嘶过迹。东风紧、飘尽暗尘，怊怅携柑倦游客。春痕试寻觅。对蔓草瀛亭，斜照铜陌。迟莺早、燕沈消息。空青眼抛汝，白头催我，灵和前事付过翼。叹人已非昔。羌笛。听吹入。又郭黯烽晨，旗闪烟夕。漫天飞絮浮云隔。念千里芳堠，五湖幽宅。声声桥上，唤杜宇，去未得。
瑞龙吟·崇效寺看牡丹，用清真韵,清末民国初,夏孙桐,城南路。还见绣陌横芜，绀墙欹树。名花偏傍空王，石坛净扫，来寻胜处。小延伫。无恙笑春人面，暖风当户。酣香染彻仙衣，亸烟簇簇，翩翩欲语。多少繁华姚魏，酒阑云散，销歌沈舞。难得过门相呼，游侣逢故。钿车锦障，都入伤心句。僧寮外、茶烟歇影，苔茵迟步。寸寸斜阳去。何人向说，凭阑意绪。春事留残缕。休更问、明朝无端风雨。对花慰藉，燕雏相絮。
天香·芍药,清末民国初,夏孙桐,梢茧含烟，茎盘晕玉，晴阑尽日风暖。十里丰台，霞畦锦陌，艳说曼殊村畔。筠笼贮碧，怜论把、春光偏贱。添作幽人供养，依依蕙炉香掩。婪尾乍酬倦盏。对丰容、问春深浅。簪与翠鬟嫌重，赋情难遣。芳谱长安数遍。剩老去、看花雾中眼。欲寄将离，红桥梦远。
惜黄花慢·展重阳社集饮酒家，即席作,清末民国初,夏孙桐,倦客残萸。正试霜昨日，街叶黄初。一年佳兴，饯秋晚矣，持螯补醉，觅句追逋。近来燕市萧条甚，渐愁到、烟冷屠沽。过旧垆、倚狂唤酒，莫问催租。尊前更说江湖。怅楚烽未息，鹤警风呼。避人开径，几丛泪菊，思香命驾，何处香鲈。玉箫惜少双鬟劝，背灯听、城角啼乌。但醉扶。后期预约围炉。
烛影摇红·九月望后独游北海，步谭篆青九日登高韵,清末民国初,夏孙桐,虚度重阳，迟来霜树红如醉。过塘寒鸭避人行，还借残芦庇。小立石阑自倚。盼晴空、全消水气。萧寥诗境，便作濠梁，悠然心会。金粉迷茫，登临怕说先朝事。谁家哀笛送秋声，摇曳苍波坠。柳外斜阳尚蔽。乍闲愁、归鸿引起。怪他张翰，诉尽西风，莼鲈长计。
水龙吟·落叶，用碧山韵,清末民国初,夏孙桐,年年摇落如斯，者番倍觉风霜早。飘烟铜陌，凋阴玉井，声凄意悄。动地金商，长年枨触，望穷天杪。又洞庭波恶，吴江水冷，秋心共，南鸿到。旧梦梧宫渐杳。怅空枝、夜乌还绕。题红暗诉，回黄有待，几重情抱。漫羡残枫，春花比艳，余霞应少。愿松筠本性，岁寒长守，且闲门扫。
卜算子·忆菊，效白石道人梅花八咏 其一,清末民国初,夏孙桐,古寺访秋来，花下荷衣拂。人与霜枝恰比肩，曾博慈颜悦。废圃晚香沈，孤塔斜阳瞥。六十三年忆旧游，闲向雏孙说。
卜算子·忆菊，效白石道人梅花八咏 其二,清末民国初,夏孙桐,万锦叠成堆，上接丹梯畔。鳌头高寒却耐霜，仙仗千官见。渺渺水天情，零落成秋苑。万寿山前万寿花，肠断金罍宴。
卜算子·忆菊，效白石道人梅花八咏 其三,清末民国初,夏孙桐,庙市日逢三，压担秋如绣。何物村佣熟世情，佳品供豪右。萼绿有仙姿，倚竹横娟袖。姹紫娇黄尽下风，那惜量珠购。
卜算子·忆菊，效白石道人梅花八咏 其四,清末民国初,夏孙桐,寂寞厌东篱，选胜谋秋饯。酒暖灯明敞菊屏，花影同人淡。投辖故人稀，难觅黄垆伴。旧日何戡也白头，芳事长安换。
卜算子·忆菊，效白石道人梅花八咏 其五,清末民国初,夏孙桐,芦雪隐凫潭，院僻无人到。藏得秋光尔许深，百盎霜腴饱。径任傍松荒，人自锄花老。载酒江亭过客多，应被寒葩笑。
城上月夜,清末民国初,王闿运,浮烟暗一城，孤月四边明。渔火动多影，湘流静有声。风高寒望眼，漏永逼秋情。危磴荒池外，清时草渐生。
雄剑篇赠别李伯元,清末民国初,王闿运,雄剑不希世，光气腾紫霄。登城敌头白，挥手明星摇。千秋神怪有离合，满堂华烛风飒飒，此时起舞翻离觞，六月寒云欲飞雪。弹铗辞君归故山，白波九道流潺潺。请君直斩长鲸背，洗剑秋河明月寒。
龙生行送皞臣往南昌兼送李篁先,清末民国初,王闿运,龙生别我当为客，青波平挂章江席。同时李子好远游，书剑苍茫无所适。良夜迢迢接深语，此时愁坐扬云宅。两君三十同不官，大壑楩楠天所惜。东南民气复萧瑟，惨淡空怀济时策。高名落拓难弃置，犹与诸侯掌书记。洞庭有客方归来，憔悴青衫不如意。槭槭芳洲吊祢衡，长江浪急空山平。夏口萧条托黄祖，庸才敢与孙郎争。书生傲睨当时事，塞默无言有深意。祇将词赋掩奇才，肯向荆州出奇计。文章得祸非所料，孔公叹息曹公笑。蹭蹬于今又一时，掉头誓拟终屠钓。彭蠡湖外鼓声死，江风夜起黄州水。坚壁同时走督师，旌节相望二千里。君今投分向人间，挟策何曾敢一言。衣冠南渡荆扬远，鼓角西来江汉翻。黄昏尘满别云暗，送子归来方闭门。
寄怀辛眉,清末民国初,王闿运,空山霜气深，落月千里阴。之子未高卧，相思共此心。一夜梧桐老，闻君江上琴。
春社日往邵阳道中杂诗 其一,清末民国初,王闿运,作客真成计，逢春定别家。故园风过柳，残月夜依花。岐路马犹顾，轻波鸥自斜。离心共芳草，著处便天涯。
春社日往邵阳道中杂诗 其二,清末民国初,王闿运,细路引沙圻，墟人趁夕晖。烟深镫影大，舟泊水声微。晚渡争操楫，春寒懒换衣。垂杨最关客，迎送总依依。
送蔡与循,清末民国初,王闿运,晓色初明白马嘶，北岩雨霁秋鸦啼。相逢十日正堪别，门前枯柳几人折。西风吹水浮马蹄，东阡南陌无端倪。樵人自问下山路，归客今过青岭西。五年相识干戈后，往往空村共杯酒。近闻下诏征贤良，与子才名在人口。田舍老翁莫论事，洛阳狂生长太息。拂衣徒步且归来，看剑纵横泪沾臆。城头画角萧疏鸣，舍傍秋草昼夜生。驱车莫作远游赋，悲歌聊拟少年行。昨夜微霜入罗幕，美人独梦锦衾薄。陵上桂枝风下零，月里松子衣前落。仙女山中红树深，相思咫尺碧山阴。斜阳寂寂石林气，云冷烟空何处寻。
与循行日同送陈希唐令弟泛舟下湘别于明冈渡口余骑送与循至石弯归行涓岸复遇陈舟遥语而别,清末民国初,王闿运,清秋风日宜别离，石弯双折垂杨枝。醉把金鞭入红树，坐看孤棹出青溪。溪回路转秋烟烧，咫尺千重隔芳峤。马上相逢舟上人，遥遥语笑风吹到。道旁回首各东西，客子经过意不迷。芦洲碧水随秋雁，茅屋炊烟闻午鸡。云山十日同游衍，云林几曲仍相见。别后谁言即歧路，归来孤坐怀清晏。高楼寂寞向黄昏，独想行舟拂月痕。空江夜泊亲渔火，微路潜行度石门。秋山远近寻烟树，迢迢自作怀人句。晚津骄马渡频嘶，长记停鞍送君处。
喜闻官军收复九江寄胡巡抚 其一,清末民国初,王闿运,喉舌通三省，脂膏尽五年。分忧群帅苦，闻喜万人传。破竹成今日，栽瓜满废田。便应乘夏水，浩荡起戈船。
喜闻官军收复九江寄胡巡抚 其二,清末民国初,王闿运,日月光麟阁，风烟望鹤楼。转粮关内相，筹笔武乡侯。夹道弓刀肃，横空江汉流。书生能料事，虚作杞人忧。
喜闻官军收复九江寄胡巡抚 其三,清末民国初,王闿运,力战诚孤注，兵机有万端。遗民翻涕泪，百胜转艰难。日落江潮白，城空夏木寒。向来论进取，不独守凋残。
喜闻官军收复九江寄胡巡抚 其四,清末民国初,王闿运,倾国论军赏，酬功恨爵稀。竟闻收大郡，不愧总戎机。翠羽貂边玉，鹅黄马上衣。看君邀异数，感激在骞飞。
喜闻官军收复九江寄胡巡抚 其五,清末民国初,王闿运,倦客看城郭，他年厌鼓鼙。转蓬随马足，移柳旧乌啼。子弟元从楚，风云势壮西。夜深看北斗，长剑自提携。
重游南昌东湖水亭,清末民国初,王闿运,湖亭衰柳对金堤，石桥霜色晓凄凄。青溪往事随云影，细路孤行信马蹄。孤行影照澄波碧，荒草覆烟寒寂寂。酒客乱离今半死，僧童长大犹相识。水阁阴连花岛弯，还从碧槛望红栏。月明古树无鸦宿，雪外西山见鹤还。半房初日门空锁，深殿微风明佛火。愁里难吟访旧诗，客中暂得焚香坐。阑干寸寸是前游，去时凄恻到时愁。红颜对镜初嫌老，碧藕无花早过秋。懒性从来甘寂寞，物论逍遥无住著。解道波澜起寸心，始信人间有哀乐。当时豪竹并哀弦，一罢清尊便五年。后夜相思梦渺渺，祇余孤月照湖烟。
富阳,清末民国初,王闿运,玉瓦映朱楼，雪照千家县。深林翼孤峰，烟拥三重观。青澜既潭沱，寒树犹明茜。悠悠扣楫讴，渺渺惊凫乱。赏心不假言，余秀殊可玩。
酒集法源寺送龙知县汝霖试用山西兼赠郭编修嵩焘尹御史耕云郭新从大沽防营入奏兵状与尹言夷务故有是赠,清末民国初,王闿运,朝作白头吟，夕代东武讴。西风一夜起秋色，满堂宾客增离忧。送君西行太行道，滹沱连云没秋草。人生富贵须少年，倏忽穷愁至将老。京华来往十四春，布衣疏食家仍贫。只言白璧报知己，惟见黄金赐近臣。一旦繁华人事改，百道鲸波喷沧海。匣中宝剑三四鸣，万户侯封不相待。坐中有客奏兵机，绝国萧条无是非。空开西域蒲桃酒，且尽墙东鹦鹉杯。持杯却问霜台客，祇恐中兴有遗失。致君尧舜公等知，七疏书成万人惜。卑官落拓更可怜，嗟君欲去知君贤。莫辞便作折腰吏，何时得种公家田。从来形势称三辅，太原雄关任腰膂。借问年年汾水秋，即今谁作并州虎。此别东西各自悲，古寺钟鸣来客稀。惟有鸣蝉聒人意，夜来啁哳在高枝。
自京赴济南途中秋兴 其一,清末民国初,王闿运,南苑依依柳，犹能送客骖。微生天意惜，孤影别愁堪。晓月供憔悴，征鸿度两三。浅黄深碧外，只是忆湘潭。
自京赴济南途中秋兴 其二,清末民国初,王闿运,十二桥边树，枯薪尚有根。西风乱芦叶，孤月出关门。跸道悲龙过，寒塘独鸟喧。先皇全盛日，生晚共谁论。
自京赴济南途中秋兴 其三,清末民国初,王闿运,马色渡河秋，萧萧向德州。江淮今罢运，冯李昔潜谋。久重平原守，闲看鬲水流。羁愁不成梦，那更听齐讴。
自京赴济南途中秋兴 其四,清末民国初,王闿运,驻马官桥侧，邮程数再经。河流荡日白，山色背天青。晚麦疲民种，荒田积水腥。应怜风土变，休喜似湘酃。
入西山从潭柘寺东涧至山亭,清末民国初,王闿运,幽柏涧并青，芳草径初碧。参差重阁外，峭茜山四壁。入门松风起，偶坐溪亭夕。灵泉度烟响，归人共鸦息。暂闻清梵落，始觉心未寂。暝色春濛濛，孤此云外石。
潇碧房听阶上流泉,清末民国初,王闿运,潇碧延清窗，掩映三竹林。坐对白云暮，安知溪水心。微风又如何，历历一钟音。春心夜始寒，想像空山深。幽梦断复续，吾其观古今。
从戒坛下至可罗村,清末民国初,王闿运,坛空松阴阴，山色春更静。风移龙蜿蜿，云散日靓靓。飞襟一里翠，度石双屐冷。娟花不出谷，独对山露醒。芳香路之半，远近自春影。日暮逢归樵，相看在人境。
赠翰林周学士寿昌,清末民国初,王闿运,长沙学士才名羡，澄湘台下初相见。当时鼓角翻江波，取别匆匆若飞电。七年卧病黄鹄矶，即君留滞周南时。汉口霜凫冻冲网，有酒相呼斛酌之。我年未壮君已艾，众中许我倾流辈。鹦鹉洲前狂笑来，祢衡惊起仍相怪。古来盛名多零丁，看君早入承明庭。浮云富贵长过眼，三台跂足如蓬瀛。嗟余抱玉求高价，白须趋走都堂下。人生得失苦相欺，与君同被时人嗤。一回相逢一回老，惟有诗思如婴儿。郭侯知君复知我，酒边论君每移坐。为言年少妒风流，高堂挟瑟双倭鬌。即今老去看文君，丝竹余音不忍闻。颇忆东山谢安石，远愁西第沈休文。南洼明月清光绝，古往今来圆又缺。且应击缶对高吟，莫遣当窗照华发。彰门晓树映宫楼，冠盖憧憧车马流。持戟同僚揖王董，登车新雨论黄周。元亭寂寞秋苔绿，季主逡巡不能卜。西风落叶闭重门，悄然坐梦深岩屋。余亦长歌归故关，白云幽涧水潺潺。他年乘兴一相见，分作淮南大小山。
潇湘秋夜雨曲,清末民国初,王闿运,九疑云破天难补，年年迸作潇湘雨。水驿无更秋被寒，木兰船背如繁鼓。二妃老去双蛾绿，月过璇宫冷阶玉。祇将清泪报深恩，分付三竿两竿竹。秋长雨细无人听，流落蛮荒幽咽声。瑽瑽摵摵止还作，鸳瓦明镫俱有情。关河何处无秋雨，泪粉啼花不劳数。省识潇湘万古愁，独眠独梦看看曙。
蒙山清茶歌,清末民国初,王闿运,酌泉试茗平生好，惟有蒙茶远难到。名高地僻少愈珍，梦想灵芽但西笑。春动岷嶓花药香，故山新茗渴未尝。石花露叶今始见，开缄已觉炎风凉。闻道仙根汉时活，七株常应鸣雷发。王褒遣僮不敢担，长卿识字名空撮。贡登天府二千年，龙衮亲擎飨帝筵。从此人间不曾识，苔阑十里围云烟。年年叶共周天转，银泥小合盛三片。至尊晨御偶一煎，王公那得分余羡。吴越湘湖名品多，祇供嫔女泼云涡。含霜焙火争春早，散雪流芳付驿驮。一闻蜀使当秋进，始觉后时天所吝。闻名乍见已足夸，川纲长价开中引。达赖熬茶静远荒，红茶航海动西洋。从来盐铁一时利，谁言此物关兴亡。肸蚃馨香元有自，百草纤微岂堪比。对此沈吟不忍煎，如观法物郊坛里。山人掉首百不知，松风一榻轻烟迟。园茶采采共葵菽，迎凉且咏豳公诗。世间远物徒为累，宁知跂石眠云味。一啜余甘复几时，支颐坐看西山翠。忽忆君山北渚濒，乱余枯蘖杂樵薪。五峰深处寻真隐，傥遇披霞旧种人。
忆江淮旧游送薛福保还无锡,清末民国初,王闿运,锦水绿未波，摩诃柳初碧。东风昨更寒，为送将归客。兰陵归客感年新，不待莺啼早惜春。二月云山三峡树，五湖烟水一家人。枫树青青洞庭路，桂楫夷犹复容与。一片江南江北春，君行远到花开处。戍鼓楼船且未休，石城淮浦忆前游。谢公棋罢东山冷，陆弟诗成洛水秋。旧苑垂杨不堪折，海边芳草催鶗鴂。览古空怜瓜步潮，相思吟向苏台月。莫道崎岖入蜀非，君平避世久忘机。借问南阳一龙卧，何似临邛驷马归。
青石洞望巫山作,清末民国初,王闿运,神山夙所经，未至已超夷。况兹澄波棹，翼被祥风吹。真灵无定形，九面异圆亏。晴云穴内蒸，积石露嵌奇。江湖汩无声，浩荡复逶迤。呼风凌紫烟，漱玉吸琼脂。赏心不期游，谁识道曾累。若有人世情，暂来祓尘羁。
泰山诗孟冬朔日登山作,清末民国初,王闿运,崇高极富贵，岩壑见朝廷。盘道屯千乘，列柏栖万灵。伊来圣皇游，非余德敢升。良月蠲吉朔，攀天叩明庭。时雨应泠风，开烟出丘陵。仙华润春丹，交树盖秋青。肃肃洗神志，坦坦跻元扃。既知中天峻，不待超八纮。翼如两嶂趋，纬彼四岳亭。将睹三光正，端居心载宁。
答赠袁章京昶袁语及西藏旧计谬以刘向陈汤相比因伤丁文诚怃然有作,清末民国初,王闿运,东里乐吴缟，南工论楚剑。真知世所希，外赏谁能鉴。余本支离士，人形偶然犯。寝迹恣闲游，适来访朝坫。彼美在彤闼，特达光圭剡。瞻言弥六合，计画符深念。昔参断臂谋，意绝英俄瞰。人亡远图止，语合雄襟憾。谬许愧刘陈，千时异郦范。风寒燕市静，烛暖清觞汎。将回已灰心，吁谟待君验。
上海客舍晓坐听雨,清末民国初,王闿运,久别江南雨，春声似故山。市喧贪晓静，舶散待潮还。楚俗余珠履，禽言效越蛮。晨门莫相访，即此闭柴关。
洞庭归舟酬叶损轩大庄吴中赠别诗因及陈芸敏,清末民国初,王闿运,卅年不见林屋山，东南竹箭青琅玕。江山才俊相映发，使我万里开心颜。石林才子文章伯，暂学陶潜出彭泽。故人假节选宾僚，拄笏清秋看山色。郑公子，陈翰林，外台三妙成知音。山塘黄花五湖蟹，一醉可抵千黄金。怪君来迟惜秋暮，放我扁舟踏霜去。郑君写作红树图，青山一发南徐路。图背题诗别思深，梦中吟想见君心。折腰便作尘中吏，挥手还思海上琴。祇今海内风流歇，世业传家只闽越。林陈郑沈多故人，春兰秋菊长无绝。君家传经比贺刘，岂但诗句陵沧洲。山中旧宅松竹好，眼底浮云风月秋。新篇旧制落吾手，应胜与君三日留。长江浩荡日鸥冷，南州冬树青青影。归舟乘月过君山，犹似吴船酒初醒。
生日湘东公宴夜还行雪阻风待缆鸡鸣始至,清末民国初,王闿运,积雪初晴冰不坼，湘干车马踏瑶璚。冰弦玉笛寒更清，群公张宴敷重席。良辰见招余降辰，饮宾恭命从介僎。垂髫黄口愿观乐，华镫细罽香氤氲。玳筵管长未终曲，三更紞鼓回明烛。席间歌韵犹绕梁，船头桨声如轧玉。中流风急湘波高，颓云四合寒雁号。渔镫尽黑城郭暗，孤舟篙折乌篷摇。二雏敛翼不唧唧，忽如荒江失樯楫。芦中夜雪呼不闻，冰天万里炊烟绝。舟轻火灭风更颠，呼僮一笑且藏船。穷途岁暮有羁旅，老幼关河常屡年。此时端坐百虑静，万事从心不由境。坐中阶下一翻覆，乐极悲来在俄倾。列炬来迎凫雁惊，层楼列榭眼中明。归来只话宴游乐，冰雪萧条非世情。
暮云篇追伤郭兵左嵩焘,清末民国初,王闿运,暮云忽失双飞鹤，古戍荒林愁日落。湘川枫树晚犹青，千里烟横洞庭白。独寐长宵霜入帏，鸡鸣庭树曙光微。枕上分明见君去，樽前始惜故人稀。忆昔征车梁郑陌，酒炉对饮狂歌窄。天子临轩问左生，中丞置驿迎归客。中原急难须奇才，自觉嵚崎怀抱开。鼙鼓连天箭满眼，与君醉上羊公台。即今空洲卧寒月，两贤电火余光绝。九洲耕织江海清，野梅官荻花如雪。自古豪雄全盛时，也知功德百年衰。意气宁甘邓禹笑，琴歌不为雍门悲。身逐骠姚肯驰骛，看人胜负还相误。行向西州痛哭回，坐吟南郭灰心句。云散风流不复论，游谈犹羡李膺门。庞公不爱入州府，五噫寥寥非隐人。
齐河道中雪行偶作,清末民国初,王闿运,六月炎州火作山，冬来河朔雪盈鞍。冰天热海闲经过，未觉人间万事难。
送文信国公铁如意歌,清末民国初,吴重憙,呜乎信国公，从容殉大节。于今五百八十年，遗泽犹留一钩铁。铁背铭词镌六字，曰圣瑞文天祥制。诗僧拓墨共流传，我观公物见公志。公昔生也兆紫云，公及冠也擢状元。公既相也宋已去，公之死也未五旬。乌金一握思风度，山河半壁凭分付。赐字新镌柄上铭，知是登科年后铸。我闻公性初豪华，唾壶或以和筝琶。又闻公也自贬抑，军中或佐指挥意。自从真州夜走空坑败，悲凉柴市铭衣带。击节高吟《正气歌》，遗器遗文同百代。吁嗟乎！物之显晦信有时，公之遗爱今在兹。云孙小印玉带砚，枯桐尾勒青原诗。乃知物以人重同不朽，足与齐简狐笔良椎武节千秋垂。晞发参军公知己，琅玕一握恰好相追随。惜哉象弈图谱四十局，竟随玉㞟埋蒿莱。尝将臣节论忠义，明季差堪侪宋季。铁工输与张鳌春，姓名犹得传附骥。呜呼两公如意从此留人间，艺林歌咏成嘉事。有宋一代文信国，有明一代赵忠毅。
华岩庵,清末民国初,吴重憙,天风海水声刁骚，忽闻细籁吟笙匏。路转山腰入山腹，万竿凤尾萦翛翛。凿幽缒险拓此径，幽庵乃结峰巅茅。寺门那许世人识，箨龙鞭起围周遭。青霞斜截断厓脚，绿云密补虚岩坳。槐龙对盘势拿攫，级尽乃叩禅关遥。地僻尽多花木趣，秋深红紫纷僧寮。篮舆才歇凉雨至，四山如沸沧溟潮。我闻二劳胜非一，此山此竹应翘翘。春雷怒迸蛰地笋，秋风齐扫干云梢。昔访桃源武陵境，幽谷趣与筼筜饶。二十年来系心目，旧怀新赏同相撩。鬓丝禅榻感变易，夜窗怕听声萧萧。已知食肉素无相，禅有玉版吾将逃。
钓龙矶,清末民国初,吴重憙,大石逆波波骤惊，惊波扑石石能鸣。锐石剑锋平石砥，矗石壁立圆石罂。陂陀石作斜下坂，脊露石如高建瓴。波来那论容与否，一气激宕无休停。前波方逆后波退，后波又拥前波行。高波直越矮波过，立波乃压横波生。夺罅疾如箭脱筈，散溜纷若檐悬绳。冲突迅具奔马势，洄涡圆转旋螺形。银涛密溅飞雨射，赭岸怒走晴雷轰。初疑九天落欬唾，齐迸十万珠玑莹。又疑千年不化雪，飓风回舞来沧溟。铁驽不退组练白，冰花倒喷鱼龙腥。自我入山即傍海，斜阳万里波涛晴。去时曾立矶头望，岛屿遥接帆樯轻。回时才入湖海底，喧豗即异前番听。此夕正当月之望，圆灵如镜东南明。再向矶头立缥缈，耳目眩乱身疑倾。我想子丑开辟会，山脚尚有山尖横。自从洪水尽归海，澒洞乃与峰峦平。名山岂甘没波底，头角各欲分峥嵘。天吴海若不相下，故以搏击成纷争。金波潋滟那得渡，几回惆怅移鼍更。仙人空说钓龙去，水底时有龙吟声。
西汉绥和雁足镫歌,清末民国初,吴重憙,长定宫中黄叶秋，大司马用新都侯。淳于赂败曲阳去，咸阳王业彫潜谋。是年孝成祚欲尽，建元七改仪容修。君王心不化明烛，但照宫馆罗纨愁。鸿嘉以来隆内宠，阳阿祸水倾炎刘。是镫绥和改元铸，相掾丞令名雕锼。不及班姬照辇道，铜沓祇映金涂浮。慵来装点石华袖，红摇春影椒墙留。赤凤歌残灿归路，绿熊席暖辉舌篝。汉宫奢丽那得见，眼界输与残檠优。史传孝宣精器械，元成以降难追求。建昭竟宁两雁足，乾嘉老辈争吟讴。此镫后出幸快睹，生晚不抱昌黎忧。信都食官建始造，临虞万岁元延镂。余家高镫亦永始，三朝较量俱无俦。未随阳朔例颁赐，弃掷得免渐台陬。尝将古今论兴废，始凝须作冰霜筹。桓灵先短汉献祚，熙宁早剪徽钦庥。西京元气蹶此命，哀平薄佑将何尤。蛙声紫色托官礼，九锡遂欲唐虞侔。一朝事关九庙重，美新致累扬云羞。阅历残镫泣风雨，坐对缸粟如悬疣。
莒小子双即诗三十六韵,清末民国初,吴重憙,国侨昔使晋，赐莒二方鼎。重器古所贵，况兼骈以整。我观传纪间，所载亦井井。纪甗齐贿珍，襄钟郑赂诇。寿梦与甲父，郜舒文互省。宝鼎虽不一，奇偶势殊等。伟哉莒国器，至今余炯炯。二鼎虽已沦，双即乃犹并。文曰莒小子，万年宝用永。徒家弗受文，佐祝文考鲠。同质非殊范，一文乃异皿。纹回云点黑，班留苔翠冷。枵腹略类瓠，象圆欲说饼。弯环形抱珥，朴素义尚褧。黝若髹点漆，泽比金出矿。先子宝其一，珍重如搢珽。常念延津剑，何日得合并。李丈念两美，不合心终耿。连城乃归赵，商于不欺郢。瑞若联珠璧，断岂续颈胫。遂使千载下，艺苑快雄骋。尝考莒世次，略可得其梗。兹及郊公，七主生非挺。获拿季友归，出仆行父请。务娄及灭明，奔执不自拯。密郓城恃陋，防兹地非迥。蜗角国难为，强邻况压境。岂类汉孝宣，技巧夙精警。乃与所制器，今古同彪炳。什袭重绨锦，装潢斫檀瘿。非独虞壶俪，直与齐罍逞。子产号博物，晋赐始管领。我不黄熊辨，两器乃独秉。众金同纷罗，譬若囊出颖。离合千百年，荟萃乃俄顷。摩挲发古思，作歌志深幸。
陶城堡,清末民国初,吴重憙,推篷日对水潺潺，沙鸟风帆自往还。东望数峰青扑面，不殊江上六朝山。
苌弘墓,清末民国初,吴重憙,西去麻鞋谒至尊，烽烟何日靖中原。故人尽节难回首，怕过苌弘化碧村。
和韧叟归耕釜麓出都感赋元韵 其一,清末民国初,吴重憙,江水茫茫山色苍，昔年行役又同行。六千猿鹤悲君子，八百桑株学武乡。略仿买田苏玉局，相偕归隐孟襄阳。也如鹦鹉前头意，云树无言但泪浪。
和韧叟归耕釜麓出都感赋元韵 其二,清末民国初,吴重憙,伊人露白更葭苍，宾雁俄看起一行。共叹崦嵫新岁月，幸联桑梓旧家乡。诗人历下推庭实，野语齐东署弁阳。说我故园耆宿事，风流文达记沧浪。
渊静用韧叟韵赠诗依韵奉和,清末民国初,吴重憙,湘累何计问穹苍，雨雪其吁携手行。讵有南楼风月兴，且寻东郭水云乡。前年红树游萧寺，此际黄昏是夕阳。谁是濯缨谁濯足，各将心境取沧浪。
唐拓武梁祠画象残册为李一山题,清末民国初,吴重憙,古今以来推画手，椎轮如自东西京。自从齐鲁逮巴蜀，前人箸录垂典型。元嘉元年武氏石，天水以后蒿莱平。历金元明乃复出，百六二象犹发铏。此图仅存十四幅，唐时旧拓传溪藤。忆十一龄戊申岁，大梁随宦曾眼经。越七十载岁戊午，我八十一重开縢。虽经昆焰火不尽，古香古色仍奔腾。茧理腻若截肪细，麝煤重比沈云崩。国初题自朱查手，《小石帆亭》集大成。竹垞山舟各七一，尚书梁公八旬盈。雪礓持赠秋盦手，声价直许同连城。东洲斋两钜制，后有作者难抗衡。惜哉陈王两巨眼，墨缘未得传风镫。近人重搜获一石，毡蜡昼静闻登登。嗾獒晋主激宣孟，知兴贤母咨王陵。击磬有心来何蒉，节义杵臼兼程婴。地不爱宝并世出，紫云山色增峥嵘。我闻文翁高眹张收作石室，帝王圣哲摹画无不精。至今迹相不得见，孝堂郭巨三十留题名。其余东麟西爪互显露，太尉沛相述叙文清明。冯绲六玉丁房峙双阙，李翕五瑞渑池尤著名。此图七圣一暴四孝子，俯视他象只如中下乘。家臧武梁题字如隶释，《小蓬莱阁》注字明珠莹。白楼先生昔赠先阁部，惨遭劫火此竟逃天刑。李唐至今一千有余载，得见祖本眼福还相矜。昭陵六马道子佛，唐画当时知服膺。蔡家有邻韩择木，唐隶当时应禀承。复斋款识并入仲安室，衎斋二妙文字今犹馨。前人歌诗已穷精奥义，贱子附尾钻纸如冻蝇。
题刘君浯溪钓隐图,清末民国初,瞿鸿禨,浯溪岸曲回明漪，古木蔽崖阴倒垂。风吹钓船自来去，幽意独写无人知。白鸥与我同浪迹，手持钓竿坐盘石。日暮空归亦自佳，本不取鱼惟取适。
七日伯严招集樊园探梅,清末民国初,瞿鸿禨,春来未识如新交，人日出访郊西郊。罗浮缟衣忽到眼，一笑媚妩开林梢。初寻篱角露冷艳，断桥野水轻冰胶。参差绕屋三十树，疏影破空横冻蛟。海旁蜃市金碧气，徒眩俗目纷喧呶。樊山寄庐独娟好，园亭到处含红苞。坐看香雪喷成海，直拥仙云围作巢。偶从人外憩清绝，得此佳趣知天教。陈遵爱客续嘉会，乘兴招赏罗杯肴。欲将画意写萧澹，未尽诗妙空推敲。关山莫忆断魂日，且向天涯随结茅。倾觞痛饮荡尘抱，不尔正被梅花嘲。
甲寅三月三日补松招饮樊园新居看碧桃花,清末民国初,瞿鸿禨,去年三月斜桥西，衣上红沾杏花雨。樊园此时未有园，今日樊园成地主。一廛买得远尘嚣，半亩平分学农圃。不种桑麻种花竹，穿林百鸟来歌舞。柳条婀娜拂金绦，柏叶鲜妍张翠羽。碧桃六树倾城立，粉白脂朱娇欲语。笑倚春风醉半酣，然照晴云艳初吐。先生好花如好诗，意夺化工天可补。移根几日便烂漫，特与幽居生媚妩。元都观里空无存，度索山前杏何许。乞栽独送浣花村，入画真成辋川墅。延陵父子雅好事，求友嘤鸣欣得所。山阴脩禊第二春，从借行厨饮吟侣。武陵仙源那得入，问津疑复逢渔父。海濒一日不还乡，岁岁来寻此花坞。行看十丈出垂檐，高放红霞满庭户。莫教损折问公干，酒兴不空须记取。花下飞觞酩酊归，更肯夜游还秉炬。
樊山有诗留别同社索和与乙庵同次原韵 其一,清末民国初,瞿鸿禨,从来乐道不忧贫，天问终难测盖浑。昨夜微霜催客子，明年春草忆王孙。飘萍聚散真无定，蟠木轮囷自有根。梦里东华风景异，铜驼应感止车门。
樊山有诗留别同社索和与乙庵同次原韵 其二,清末民国初,瞿鸿禨,盟主风骚上将坛，朋簪频盍笋皮冠。逍遥岂待培鹏背，造化奚为弄鼠肝。别意去随江水尽，无心出作岫云看。掉头巢父归应早，东海珊瑚拂钓竿。
送伯严还金陵散原精舍,清末民国初,瞿鸿禨,举世共安托，怜君聊复归。悠悠大江水，历历故园扉。雨砌花垂昼，风帘燕怯飞。渊明北窗下，犹有酒觞挥。
节庵归自焦山属为海西庵僧慧松写诗因作此 其一,清末民国初,瞿鸿禨,眼底金焦几变迁，旧游如梦梦如烟。幽情付与葵霜老，古寺残阳听暮蝉。
节庵归自焦山属为海西庵僧慧松写诗因作此 其二,清末民国初,瞿鸿禨,避世高人故隐居，瓜牛今日更无庐。石门夜话寻禅榻，一苇江天纵所如。
理安寺,清末民国初,瞿鸿禨,山行窅无路，尽被梫楠占。丛桂缭连蜷，淮南无乃僣。金风散天馥，吹襟想清艳。欲返秋怀悲，转惜春游欠。理安存绀宇，望古发深念。季宋儒效微，不如三尺剑。茫茫横江流，何处见天堑。且说三乘法，真空依净梵。香积分伊蒲，老甘蔬笋餍。游情钟王迹，石墨照翠爓。
泛西溪至交芦庵,清末民国初,瞿鸿禨,西溪狭如沟，小艇仅容桨。携家促膝坐，局曲不可仰。微风吹一叶，穿影乱菰蒋。泛浅出虹桥，底磨石濑响。童孙初识船，呕吐恶摇荡。樊笼锐欲脱，推篷感其颡。强挟游芦庵，林壑接幽敞。趣怡戴奚画，灵肃杭厉飨。清堂燕留客，野蔌饱僧饷。舆人迟失期，花坞欠一赏。洒然羞歧路，薄暮理归榜。虚舟触无心，何碍适莽苍。重来看秋雪，留待携壶往。
法相寺老樟,清末民国初,瞿鸿禨,掀天古樟老气凝，屈铁作干嵌金绳。戟髯山立巨无霸，控射强弩横修肱。太阴倒垂云雨黑，霹雳破裂双龙腾。寒芒凛凛鳞甲动，遁避不敢栖鸦鹰。我寻山寺访神物，拄杖逼视愁攀登。从来不材赦斤斧，有用幸免诚天矜。风霜千祀炼坚节，阅劫世远忘哀兴。佛镫隔院照遗蜕，不死能陪长耳僧。
入庐山,清末民国初,易顺鼎,名山别经岁，见面恒苦疏。重寻意已欣，况有嘉客俱。二州连荆扬，三宿异舟车。嚣尘背江郭，夐睇凌霄隅。灵象纷在眼，造化为之枢。层阴漏云日，倏曶光景殊。仙人骑白龙，游戏于空虚。峰峰各生烟，不辨谁香炉。天风入涧籁，万窍酣笙竽。灵雨木末来，萧飂满人裾。岂敢怨沾湿，田歌欢有余。余亦自怡悦，兹游清可书。
濂溪墓,清末民国初,易顺鼎,元公祠下望，不见莲花峰。指点读书处，白云生几重。断碑村竖画，高冢县官封。一树霜皮老，还疑欲化龙。
雨中山行,清末民国初,易顺鼎,连山塞鸿濛，万秀争一雨。杳冥阴阳中，青苍割吴楚。长飙吹玄云，散此鸦外缕。村偏行人稀，草木接太古。酣叶摇天声，怪石挟溪怒。百霆与千雷，暝斗林壑语。喧笑杂蛙黾，跬步窘蛟虎。凄籁孤襟寒，湿路一线取。佳游虽愉快，僮仆已劳苦。身穿云根幽，回首迷处所。
山村雨夜送罗二还南昌,清末民国初,易顺鼎,入门避雨屋打头，困眠一榻邻猪牛。雨脚遮檐万山黑，荒村四月寒如秋。瓦镫在壁坐摇影，兀兀欲照分襟愁。范陈对宇阻泥潦，一街似隔千神州。通家卅载未相遇，遇君武昌今两度。相携肝胆入名山，岂意山中送君去。别梦宵沈庐阜云，愁心晓挂章门树。渊明慧远不可逢，高人去后惟青峰。昨宵与君连榻处，三生同听东林钟。怜君病齿归思剧，试饮寒泉销内热。二轮风火足为灾，六凿根尘皆是贼。知君净业持已深，一心颇似维摩诘。养和学道与天游，他日见君当玉色。
雨行至通远驿,清末民国初,易顺鼎,蛟龙徙窟穴，平地生湫渊。奔湍挟劲驽，倒射千山穿。玄云正朋兴，飞雨宙合悬。下踏不测溪，上戴有漏天。行与雷电斗，万足莫敢前。沾涂蔽四体，耳目玩已偏。愧闻叱犊声，力尽垄上田。一饱庶可冀，前村有炊烟。
雨霁隘口山行,清末民国初,易顺鼎,云根吹阴晴，日脚递隐见。欲持并州刀，剪取丝雨断。风翻万叶背，雾走千峰面。灵岳犹混茫，初烟与为冠。谁能扫氛霾，复此东南观。天开崖嶂古，愁破岚霞绚。仆夫指前溪，石濑已可乱。杂花飘空林，客眼误霜霰。讵惜泥沾衣，徘徊为芳瓣。
青玉峡龙潭,清末民国初,易顺鼎,苍崖天一围，径转吐雄瀑。灵山孕真源，金膏出其腹。奔云从空来，数里势屡曲。意嫌鸿濛隘，未肯受迫束。化工惜元气，万古与之蓄。跌为孤潭幽，神物有起伏。纡徐向平川，余响戛寒玉。谁云一泓窘，百宝可沐浴。倒穿大瀛底，日月入亦绿。地深云霞幽，自暮抵朝旭。如闻清猿啼，下饮涧水渌。兹区实琴德，幽接轩与顼。遂令遗世士，无言转温肃。镌痕洗春苔，万石尽可读。我游岂云多，终老难餍足。绵暖天地心，清寥在奇服。
归宗寺看月,清末民国初,易顺鼎,碧空无云雨所洗，长风舒波一万里。大月入户天苍凉，幽人揽衣坐惊起。孤光远映金轮峰，唤取空山生海水。是时孟夏甫过望，太阴未觉亏全体。老蟾飞镜入匡庐，骊龙吐珠出彭蠡。一片愁心天地青，半空岛色星辰绮。法宫钟鼓宵沈沈，雄压天声万山趾。长廊可饭数百僧，浊酒相呼二三子。夜深人稀声籁绝，犬吠虫吟清可喜。诸天寂寂守龙象，下界纷纷斗牛蚁。诸僧鼾睡了不闻，佛亦无言垂两耳。绕庭千遍看未足，更欲开门觅山鬼。愁入天边坏塔孤，梦飞海外神州几。吾闻世界本沤浮，何况人身一稊米。百年易尽如风镫，聚散死生皆偶尔。要持屡劫妙明心，一学昭文绝成毁。君知今夕是何年，佛在虚堂正弹指。
喷雪亭瀑,清末民国初,易顺鼎,惊雷破山龙衙衙，数里已闻飞瀑哗。隔山两重可望见，犹被青嶂微相遮。连冈叠岭起又伏，其径屈曲常山蛇。先闻绝境早神往，一旦得路如奔麚。适逢绝壁梯磴险，以手代足相钩爬。满山石镜亦可悦，日光照耀莹丹霞。三步回看五步坐，远衔鄱岭明金沙。力穷足茧瀑始出，两谷跌断中谽谺。观龙垂胡各叫绝，乃叹述者言非夸。泣珠恍探泉客窟，织绡疑入鲛人家。细如烟纨袭雾縠，危若冰柱转雪车。何年共工陷鳌极，海水倾向东南斜。九州天惊雨脚逗，袖手颇复哀神娲。青霄倒垂星宿海，客欲往泛愁无槎。力穿深潭九地破，对足或抵欧罗巴。横飞水气百步外，色有黛绿兼赪霞。凄寒惊成满肌粟，奇幻疑是双眼花。石梁界空何代造，我意未较天台差。其旁独树张大盖，太古冰霰融根芽。偶非神参茁五叶，否则奇卉开三丫。小僮相从颇解事，支炉煮瀑烹新茶。瀑似天龙下听讲，我如敷坐围袈裟。更从石屋访遗迹，残砖坏藓空盘蜗。士有山林往不返，问名与氏知谁耶。吾侪疏懒本天放，晚殉一壑非穷奢。奔腾不归少至老，人海一堕终无涯。诛茅枕流愿莫遂，相对惟有长咨嗟。
万杉寺五爪樟,清末民国初,易顺鼎,万杉化去无一杉，惟有寺前老樟在。樟分五体同一本，身历百龄更千载。旁达涧壑根已深，直干霄空气不馁。云垂太阴逗雷霆，风翻白日动光彩。危柯半入烟冥冥，细叶还铺雪皠皠。化人伟奇丈六身，猛士雄健尺八腿。全张数爪鳞之而，俯视众木身傀儡。古来贤豪谁抚摩，其人已往不相待。惟有五老之奇峰，共对青天无倦怠。虽言乾坤要支拄，未免得罪庸与猥。下穿已愁伤地媪，上拿又恐妨真宰。独立无友大哉謷，众人皆忌甚矣殆。自是刀斧莫能入，皮坚有类披铁铠。大材讵肯腐山林，神物犹思避菹醢。吾闻豫章生七年，便可与龙斗沧海。何况此树世希有，寿过凡樟逾百倍。愿为楼船击西夷，知君九死终不悔。
还琴志楼山居赠陈大范二罗二,清末民国初,易顺鼎,昔行万里登峨眉，雪山挂眼穷坤维。神州积气不可辨，俯视下界心魂悲。周郎陆弟共携手，看云听瀑贪恢奇。一别名山迹如埽，梦飞不度天彭道。同游数子各风烟，此意苍茫令人老。前年投劾去大梁，尘土凝面须眉黄。不须物憎早自废，径欲往诣无何乡。尚怜匡庐在人境，手剪莱棘开山堂。昨依帅府客武昌，时复走入崔嵬藏。宗雷陶谢岂并世，令我望古神惨伤。自分山中侣麋鹿，岂期世外同衣裳。陈兄高奇范兄伟，罗弟思心偏斐亹。揽佩褰裾无旧新，顾我痴愚犹我韪。俱怀逸兴干烟霄，共走穷山触蛇虺。弥空际宙心期在，未觉乾坤委荒隘。万壑天风答笑声，千林海月窥襟带。怜余鬓发久苍浪，提挈雄肝聊一快。默数欢游已得双，休惊壮齿难成再。龙藏麟见圣无权，一壑悠悠自可专。我悟支离为道本，君知拥肿得身全。酒乾烛烬无言说，五老同忘旦暮年。
栖贤涧石歌,清末民国初,易顺鼎,栖贤涧谷有奇石，倒卧青冥神所擘。鳌背惊翻海水飞，龙髯陡接天云立。奔霆日夜摇撼之，万古空山皆霹雳。跌势纷如矢坠空，涓流巧作珠穿隙。其旁清稳百盘陀，倚涧临流可敷席。水石相遭岂不平，自从天籁发噌吰。道人两耳痴聋久，问是水鸣还石鸣。试抚孤琴动山响，方知水石两无声。
范二赋琴志楼诗并寄由甫感其相爱作此答之,清末民国初,易顺鼎,走昔万事不挂眼，黄金散尽千无忧。西蹑峨眉眺雪岭，东登泰岱观瀛洲。途穷日暮一掉头，匡庐来弄松风秋。不能专城且专壑，有此木末三间楼。阿父悬车不出户，板舆自奉安仁母。杜陵弟妹黔娄妻，相携共入云深处。屏风宴坐百重霞，布水经行四时雨。此福差堪傲世人，全家冰雪清忘暑。名山重到忽经春，旧雨陈侯君雨新。忆弟每看三峡月，思亲常对五峰云。君家门外浮天水，门内三龙头腹尾。楼船过汝不相闻，握手神州几千里。两家兄弟感天末，嗟我与君皆仲子。我兄已殁十九年，惟余我弟私相怜。知君三人亦共命，梦飞海色迷吴燕。山楼十日共欢谑，阑干坐懒岩花落。屐齿千峰异笑啼，酒杯万古同哀乐。君言龙眠山水幽，意拟移家住灊霍。后者三茅前二匡，他年姓氏都成岳。
第六泉四绝句 其一,清末民国初,易顺鼎,太古云浆滴似珠，神功岂止涤膻腴。军持汲后猿窥影，留待他时碧海枯。
第六泉四绝句 其二,清末民国初,易顺鼎,灵斟道溉得天全，那要供渠蟹眼煎。误识人间老桑苎，几回封寄九江船。
第六泉四绝句 其三,清末民国初,易顺鼎,金山锡谷细评量，风味端宜老赞皇。四海一瓶休袖手，更持北斗酌天浆。
第六泉四绝句 其四,清末民国初,易顺鼎,火宅惊看烈焰时，谁将清露洒杨枝。人天一勺皆功德，漫惜骊龙颔下髭。
三峡涧连理松歌,清末民国初,易顺鼎,张公所佩双神龙，何年飞入匡庐峰。化为奇峰号双剑，复化山中连理松。元气为浆相灌溉，欲呼五老论年辈。冰雪常含太古心，云雷自转诸天盖。托根磊砢幽涧边，听瀑看云忘岁年。涧声万古入其腹，清籁时时还一宣。荆蛮采药苍茫意，伯仲同行因让季。后来高节又夷齐，掉头不肯称周帝。匡君亦是伤心人，同气相携争避世。对松惆怅想千春，若见当时好兄弟。我从前年辞大梁，织畚佣舂携孟光。偶来并立此松下，习习微风吹鬓凉。白首同归约异日，青山信美真吾乡。至今有此数椽屋，为感此松幽意长。万物从来有龙蠖，名材且莫憎岩壑。吾辈还期共死生，世人那得知哀乐。正直终蒙造化扶，孤高亦受神明托。请诵山中《招隐》篇，海水天风一时作。
偕伯严云锦亭夜坐有怀梁节庵去夏同游,清末民国初,易顺鼎,去年六月雨汗挥，君来款我山中扉。饭颗我如子美瘦，肉山君似文潜肥。遽偕陈子褰裳返，颇慑炎官张伞威。溪亭今日对陈子，磅礴思君学解衣。
山中观物杂咏 其一,清末民国初,易顺鼎,细草昨争碧，疏荷今弄青。微波想鸥鹭，永夜乱蛙萤。明岁花应放，何时叶可听。凭阑吾对汝，幽绝两忘形。
山中观物杂咏 其二,清末民国初,易顺鼎,涧失女猿久，千钱新赎归。莫啼深峡树，防湿定僧衣。笼槛刑应免，山林事已非。主人蔬果俭，恐尔亦难肥。
山中观物杂咏 其三,清末民国初,易顺鼎,一尺仙人掌，残魂讵自嗟。荣华侪蟪菌，断烂委虫沙。大化原无联，微生共有涯。支离吾欲忏，截臂问三车。
山中观物杂咏 其四,清末民国初,易顺鼎,寒蝶不能去，相依认作仙。映镫飘雨坐，窥客枕书眠。栩栩寰中梦，沈沈槛外天。荒山销彩翅，知否惜华年。
山中观物杂咏 其五,清末民国初,易顺鼎,百草未成腐，流萤何遽多。隔阑吹不度，当涧坠如何。微物关秋气，空山映晚酡。谁持白日照，仙魅在岩阿。
山中观物杂咏 其六,清末民国初,易顺鼎,山僧强解事，为我慕陶公。学种先生柳，安知晋代风。客嘲应不免，吾意故难同。且祝清阴长，他时酒盏中。
张知县凤冈相访赠诗走笔答和,清末民国初,易顺鼎,众生何痴愚，造物真狡狯。投其所嗜好，相诱令破戒。世间耳目玩，山水尤称最。此癖尚未除，难游天地外。应知种种相，即是种种碍。昔年官君乡，面目自憎怪。牵丝尘土中，若逐傀儡赛。衣冠强束缚，四体无一快。嵩岳与太行，徒劳梦魂挂。自知猿鹤性，雅不宜轩盖。浩然入匡庐，藉了名山债。泉石可枕漱，妻子相负戴。诛茅依甘棠，亦得勿剪拜。至今屋数椽，留作樵牧话。岂期山亭幽，得与君晤对。足音破空谷，高咏喧奇籁。行当布霖雪，沾润吴楚界。变化犹神龙，勿效鄙夫介。
和伯严留题·鼻功德辅,清末民国初,易顺鼎,空山杳无人，幽花吾媚汝。九州欲贻谁，莫折一枝去。
和伯严留题·青松社,清末民国初,易顺鼎,天地何清夷，我歌君和之。大雪闭皋壤，将子傥能来。
和伯严留题·粥饭寮,清末民国初,易顺鼎,人生何营营，百年事此腹。惭愧山中人，一月饭几熟。
和伯严留题·飞虹梁,清末民国初,易顺鼎,伟哉祖龙鞭，能叱鼋鼍起。我醉亦跨虹，游戏四海水。
和伯严留题·鳌矶,清末民国初,易顺鼎,龙伯与任公，三千六百钓。鳌乎勿吞饵，恐被五老笑。
和伯严留题·藏舟壑,清末民国初,易顺鼎,藏山尚可负，何况藏此舟。愿乘六气辨，元化以为桴。
和范二雨登琴志楼,清末民国初,易顺鼎,细雨濛濛似玉京，仙人咳唾接孤清。云浮车盖檐边色，浪鼓楼船槛底声。自倚烟霄飞酒盏，欲回江海入帘旌。朱弦何处成连抚，五老苍茫喻此情。
和范三题云锦亭,清末民国初,易顺鼎,渌水蜿虹影动摇，襟边冷籁散亭皋。诸天鬓色吹神雨，一壑琴声送海涛。仙梦影飘林外蝶，酒杯痕湿槛前鳌。飞龙石濑愁俱迥，忍和幽人廿五骚。
游栖贤寺,清末民国初,易顺鼎,山响溪所为，兼以雨鸣叶。鬓外如已秋，凉痕在双颊。荦确石磴古，客步履蹀躞。林随大壑转，径与奔湍接。澄潭绿涵空，俯视戏鱼妾。玉渊阻磐陀，草际成暗涉。栖贤昔雄刹，佛力久疲苶。寺门虚无人，寒此松万鬣。啼树惊早蝉，依花感迟蝶。残僧三两辈，为我启箱箧。画图天人师，龙象犹震响。更倾频伽瓶，舍利发可贴。想见毛孔中，四大海水摄。试观起灭云，旋失屏风叠。幻幻真亦幻，屡劫同一霎。冥思触悲悟，广殿风猎猎。却寻前路归，冲泥湿幽屟。
游卧龙冈访朱子筑庵处用朱子韵,清末民国初,易顺鼎,老龙卧垂涎，成此千丈湫。力能沛甘霖，络绎金简投。过时若无用，委弃荒山陬。神功不求试，又岂畏人求。我来访灵境，山路阻且修。双崖呀然开，始见风云幽。太古铁色壁，倒挂三峡流。伟哉造化奇，神鬼莫能谋。哲人惬兹区，卜宅尝屡游。顾名缅英贤，溟漠神相酬。至今寻丈间，名与天地留。吾闻龙为德，出则被五洲。退藏一壑内，有若枯枝樛。吾侪但饱啖，望古真堪愁。徘徊日将暮，烟霭何纷缪。回首望苍崖，寂寞飞龙秋。
谢王使君送匡山紫芝,清末民国初,易顺鼎,匡山紫芝生绝巇，神物难致路幽远。樵人辛苦媚使君，持献公堂才一本。无德不能致此芝，惟有使君能致之。殊祥异瑞不自私，似可斋祓陈天墀。谁知使君用意别，聊赠山中麋鹿姿。紫云一朵忽飞下，满堂动色相嗟咨。真形轮囷根屈曲，古色斑駮光陆离。轩羲日月所沐浴，姚姒雨露所溉滋。中含元气犹淋漓，旁观但讶形模奇。有如肃穆陈鼎彝，奇古又若岣嵝碑。若驾鸾凤骖龙螭，羽葆幢节纷追随。真人无言坐华盖，王母欲下来金支。僮奴不解天然贵，疑是巧工雕镂为。使君怀抱何浩浩，鬓眉颇似商山皓。恺悌君子神所保，报之玉树兼瑶草。此芝亦是君精神，一茎草现金刚身。十年种遍匡山春，却把余春赠与人。吾家先世玉芝堂，人去堂空芝亦荒。拜君嘉惠不敢忘，如还旧物增休祥。归奉二亲进一觞，回首屏风南斗旁。
琴志楼诗 其一,清末民国初,易顺鼎,峨峨山高，洋洋水深。杂花照涧，幽柯蔽林。目送万化，手劳孤斟。危亭若笠，中有一琴。
琴志楼诗 其二,清末民国初,易顺鼎,峨峨高山，洋洋流水。壑想藏舟，岩思避雨。太虚无垠，人浮其里。欲登高丘，以望远海。
琴志楼诗 其三,清末民国初,易顺鼎,高山峨峨，流水洋洋。躬耕百年，奉我高堂。左列图书，右侍姬姜。寄形区中，若存若亡。
琴志楼诗 其四,清末民国初,易顺鼎,流水洋洋，高山峨峨。八表非远，一云能多。攀我丛桂，赠之疏麻。何以相娱，弹琴酒歌。
送南康王使君解官归里,清末民国初,易顺鼎,使君十载南康城，抚摩一郡如孩婴。我来匡山狎猿鹤，满耳闻颂神君声。作公部民差可喜，一廛稳受千崖里。劳公白衣常送酒，念我黄冠似归里。命驾每从千里外，卜居已过三年矣。去年武昌来，闻公亦初还。公还旧郡我还山，山中猿鹤皆欢颜。今年武昌来，闻公又将去。公还故乡我流寓，山中猿鹤皆悲绪。我今年才三十强，怀抱冰雪无春阳。每逢热官辄走避，见公岂意温中肠。公年八十好神采，健若龙马驰康庄。至人养和驭造化，外物冰炭谁能伤。乃知蓬蒿与松柏，相见未可论短长。八百纵难企彭祖，九十已足凌张苍。何况治郡有阴德，于公子孙行更昌。官閤沈沈语忘倦，白头回忆江南战。酒酣耳热说曾侯，幕府英英盛群彦。郭冲五事犹能记，阮孚三语初为掾。同时得路俱腾骧，钟鼎山林两无算。转饷曾推萧相功，饮醇自学曹参办。寥落东南一老守，头童齿豁看云久。方今吏道颇衰微，莫使贤人厌升斗。安得皆如元道州，一时布列神州九。解组谁明陶令心，埋轮更惜张纲手。我尚思攀车上辕，公言且酌杯中酒。函楼老子六十余，挂冠七载神丰腴。今年有意探匡庐，乘兴一访茅君居。华阳句曲公乡里，洞天福地非虚诬。烦公更作东道主，却写交游两世图。
云雾茶歌,清末民国初,易顺鼎,匡山云雾窟沈沈，闻有六朝僧未死。窟中产作云雾茶，灏气清英复无比。托根高接南斗旁，坐令涧壑流芬芳。三十六梯不可到，天风细细吹旗枪。幽香似酒忘年岁，仙蝶飞来心已醉。清閟宜教虎豹守，窈冥若见龙蛇避。鸿荒辟后留根荄，却是匡君手自栽。高空日月赠精髓，邃古冰霜成异胎。斡旋元气仙人掌，斟酌灵浆众帝台。蒙顶上清足相埒，宜供大祀陈天阶。辛苦山僧摘盈瓮，手皲足茧人间送。叶叶都含瀑水湿，枝枝尽带岚霞重。种少应知造物悭，摘多莫使山灵痛。螺春龙井徒芳腴，尚书道此清凉殊。中泠精鉴赞皇李，双井佳题玉局苏。袖里携将云雾去，欲倾江汉试跳珠。
登五老峰观三叠泉即送陈范罗三君别,清末民国初,易顺鼎,天风怒挟楼船走，一夜吹人傍南斗。琴志楼头飞雨悬，日呼五老同杯酒。诘朝海色连屏风，初阳灿烂金芙蓉。白云散尽五峰出，一朵芙蓉为一峰。云霞精魂日月液，铸此空中数拳碧。斑駮疑经女娲炼，峥嵘想见灵胡擘。孤根下插溟渤深，倒涌奇云作潮汐。上窥造化无四邻，横绝东南惟一石。不知混沌未分前，此峰却倚何天立。乾坤崩坼海水翻，未倒鸿濛旧墙壁。杞人莫忧天柱倾，乾坤赖此还清贞。阳开阴阖苞万灵，砉然吐出如新硎。大鹏沸海擘金翅，孔雀摇天翻翠屏。江湖下通地道白，吴楚中断天门青。独斟元枢执大象，坐览八极神明庭。我疑一峰肖一岳，五岳何处藏真形。鸟道横空一万里，石梁卷尽昆仑水。龙愤雷霆斗穴骄，猿惊冰雪喷崖起。鬓边河汉似西流，脚底须弥欲东徙。误道天公大笑声，投壶玉女输骁矢。仙魅行霄瀑作梯，虹霓饮涧山如绮。匡君无言李白死，落落人寰初至此。未许残飙冷剑花，肯让幽菭埋屐齿。醉倚磐陀钓海还，神州正拂长竿底。酒尽千峰休怅然，与君便可挟飞仙。青天涕唾六鳌背，白日歌呼五老颠。君卧太虚犹衽席，我凭倒景作阑干。梦魂不逐斜阳去，相与提携十万年。
海会寺,清末民国初,易顺鼎,中峰如法王，师子据其右。老僧初开堂，辛苦此结构。欲令震旦国，举首眺灵鹫。天高龙象雄，地迥猿鸟瘦。钟鼓运风涛，楼台出云岫。我来访五老，逮此成三宿。沈沈青莲地，可踏不可漱。禅人数十辈，梵诵宵达昼。为喜观威仪，频来听经咒。弥天左蠡浸，收取作阶霤。风帆散万叶，沙鸟飘千豆。禅心止水定，客面观河皴。闻僧昔面壁，绝粒坐岩窦。今年八十余，爽健神所祐。其徒勇写经，坚苦本师授。周身万毛孔，一孔一针漏。华严几万字，一字一血透。吾闻兼爱术，不惜顶与脰。儒家好批根，所见无乃囿。孔墨何龂龂，仰窥大圜覆。
重五前一日出山作,清末民国初,易顺鼎,四年此地两重五，前度入山今出山。荆楚岁时徒衮衮，匡庐云物自闲闲。每逢令节浑无奈，欲买扁舟且未还。回首楼台淹日月，惟余涕泪照苔斑。
吴章岭出庐山是李白别内处,清末民国初,易顺鼎,长飙吹散五峰云，化作群龙到东海。我亦乘风下九江，青天俯视楼船在，寰中冰炭煮日月，物外沧桑幻烟霭。吴章岭上看云还，夕阳明灭千万山。谁倚山堂映酒看，镜边五老回朱颜。半角楼台自朝暮，梦飞不到阑干殷。忽惊脚踏天梯古，李白精魂在何许。当日绸缪为别离，人生跬步多歧路。赠此悲酸千载心，涕泪因风洒吴楚。玉杖西还黄鹤楼，潇湘南去更悠悠。明朝回首一千里，瀑布残阳天际流。
题全谢山先生像,清末民国初,缪荃孙,梨洲授四明，史学冠当代。先生尤卓荦，识见越流辈。微言兼大义，抗论必千载。事迹辨是非，人材儗进退。上可继毛朱，下足开钱戴。走也私淑殷，遗书颇津逮。祠堂拜公像，静挹温和态。梁君再示我，又若聆謦欬。句余搜土音，端溪有遗爱。我愿摹万本，瞻仰同泰岱。
游上方山 其一,清末民国初,缪荃孙,石梯三百级，梯尽即茅庵。蹋壁身攀树，窥窗影落潭。声闻停梵呗，呼吸尽烟岚。七二枯寮在，何人十日探。
游上方山 其二,清末民国初,缪荃孙,古树绿成海，前山复后山。参天多磊落，拔地少弯环。落叶荒途里，空腔断壁间。婆娑生意好，点缀碧孱颜。
西涯,清末民国初,缪荃孙,涓涓细濑胜尘沙，路转城阴水两叉。虾菜亭空荒渚卸，藜光桥古御街斜。长空叆叇天如墨，老树蒙茸雪作花。今古诗人多聚此，玉延亭外即西涯。
题竹垞图 其一,清末民国初,缪荃孙,舍南舍北尽牙签，万竹阴阴绿到檐。欲望九峰山色好，小楼一角几时添。
题竹垞图 其二,清末民国初,缪荃孙,后人慕古屡增修，故址流传二百秋。刘井柯亭俱蔓草，何人道古访瀛洲。
题竹垞图 其三,清末民国初,缪荃孙,簪笔曾经侍玉銮，承恩毕竟少孤寒。著书翻是还家乐，我亦归田七品官。
晓禽,清末民国初,沈曾植,朝气动众禽，檐端语喈喈。我心感明发，起坐与之偕。万籁战清秋，意车轶埏垓。吁嗟敝老人，蹩躄行何阶。徙倚就南荣，陈编强差排。古人终已矣，来世诚难裁。喉舌讵有殊，欣憎邈相乖。近前姑婉娈，视远皆奇侅。故纸谅难综，故言复何谐。冥冥独归卧，飒飒严霜来。
日入,清末民国初,沈曾植,日入烛代明，轩窗映琉璃。交光罗幻影，镜镜无成亏。背舍有闇虚，众芳敛暝姿。微风定香过，未见心先知。视听各有程，晦明亦有宜。喟然念蘧生，过阙停车时。负杖立广阶，西南望参旗。出门视路人，各有幽求思。摸象盲女愁，煎膏智者悲。清钟铿寺远，悟了终何之。
廉家荆浩画松峦山水障子樊山作长歌余亦继和,清末民国初,沈曾植,画中看画画非画，高堂飒沓风云开。九百年前冥漠人，鸦叉招得精魂来。建标峰如巨灵擘，直干松自秦时栽。天绅大瀑透空下，彼岂胸臆填风雷。磥磥磕磕崒中怒，耳鸣恍忽惊涛催。悬知松根攫危石，石下定有龙湫洄。满盈之动岂无日，骊珠夜窃何为哉。荆浩北人山北性，清秀不与王维侪。亦掀思训拨昭道，忍将金碧污巅崖。纯全山水大冬气，闭隐道与希夷偕。汹汹五季人相食，厉有怜王僧话灰。战尘飞不到萧寺，吴笔项墨随涂揩。真形太行接恒岳，冥寄桃源及天台。风云所通径路绝，若有人兮宅崔嵬。固知图画意未尽，上方气已通蓬莱。十年江湖困卑湿，董生平远非余怀。长安岂知日同远，岱宗政恐山其颓。乾坤干戈身老病，青鞋布袜行靡阶。投林甘寝幻思梦，梦身化作松根苔。
郑所南画兰卷樊山所藏元明题者三十余人末有张文襄题诗樊山自题七言长篇一绝句八皆丁未都中作也,清末民国初,沈曾植,硾光闇脱由拳纸，小字凋残丁子尾。尖豪破墨不破水，元是孤臣泪铅泚。昔为王者九畹香，今扫僧残一锥矣。图中两花间九叶，左方长短参差七。六陵云黯一星移，白雁声催北风急。右方二叶短复短，心在零丁海洋畔。可知正统远仍存，块肉犹延丙丁算。国香零落天之涯，国殇毅魄怀王知。南翁傥有南公语，本穴嗟当木坏时。呕血总为天水碧，啼魂常抱冻青枝。当门翻恨无摧折，祭鬼何妨入炼持。遗事郑陈韩各写，精爽何分在朝墅。刳心史已瘗承天，代舞灵应依亳社。沧桑几度红羊换，长卷珍留清閟玩。题诗原是太平年，黄閤紫枢眉寿愿。十年我辈草间存，一老不遗箕尾远。酒阑坐客重披看，若有人兮泪如霰。呜呼舜禹之事盗蹠章，昔为狄灭今梁亡。西州华屋渺龙荒，马策余泪秋淋浪。我无桥亭之砚端筴知阴阳，亦无西台竹如意。朱鸟有噣空彷徨，《春秋》不作《骚》不光。萧艾变化兰无芳，提笔掷笔歌慨慷。人间谁要埋忧地，一往牢愁天上寄。
题所居曰海日楼终日盘桓不出一室每诵陶公云鹤有奇翼八表须臾还之句千载同情有如接席意之所会即事为诗 其一,清末民国初,沈曾植,我性好楼居，东窗著匡床。未明得朝气，出地星煌煌。坐作岱顶观，海波浩沧凉。真形见旸谷，嘉实餐榑桑。稽首摩利支，大悲遍诸方。鸾驾先日驭，鬘云摄欃枪。密语千万周，四施极羝羊。福严普沙界，兵气为慈光。
题所居曰海日楼终日盘桓不出一室每诵陶公云鹤有奇翼八表须臾还之句千载同情有如接席意之所会即事为诗 其二,清末民国初,沈曾植,迎日起何为，长生资沐浴。霏霏流霞润，饮我初生犊。协气外蒸濡，奇温中馥郁。子珠抱灵根，灿灿金华簇。裸国薄何嫌，胎儿洗宜育。咸池甘石经，占此新阳复。
题所居曰海日楼终日盘桓不出一室每诵陶公云鹤有奇翼八表须臾还之句千载同情有如接席意之所会即事为诗 其三,清末民国初,沈曾植,安期尔何人，得非鲁连徒。却秦入东海，传为列仙儒。朝与青童游，暮归紫府居。锵锵白凤皇，侍从随仙舆。辟谷亦何为，食薇不愿余。披发下大荒，冥搜宛委书。云气閟徐市，岳图付仲舒。谁言齐士怪，正笑田横愚。南史简不存，长怀一嗟吁。
仁先自杭归贻龙井泉一瓶,清末民国初,沈曾植,西施本是臣里女，我与西湖久睽阻。半生长作越流人，想见澹妆浓抹妩。狗儿年冬勇探陟，始踏冷泉泉畔路。张家祠楼十日留，看尽重湖雪月雨。当时奢愿游五岳，踏破芒鞋返胥宇。稽留山下挂瓢人，许我烂柯偕赌墅。岂知乾坤一反覆，孰两东门遽如许。有眼忍见林希碑，有足谁蹠相柳土。年年谷雨荐新茶，空说石泉槐火煮。陈无已自山中来，贻我龙泓白牛乳。山里依然竹笕清，世上谁知蓼虫苦。松垆匏尊聊一举，藜藿肠鸣甘尔汝。老夫啽呓故难醒，五碗通灵空计数。樊侯示我列仙诗，我自幽篁山鬼处。傥骑赤豹从文狸，梦见冬青不凋树。
止盦相国觞同社诸公于敝斋相国与庸盦尚书诗先成曾植继作 其一,清末民国初,沈曾植,春风骀荡来，朝气在巾屦。川上逝不留，吾生渺焉住。平生五岳愿，跛者不忘步。屏迹土室中，万象入伛偻。身是古莽民，甘寝世无曙。群公排闼入，有酒忽成醧。有俎鸡骛兼，有笾肴核旅。衣冠今四皓，朋辈昔三署。或拍洪崖肩，恣浮魏王瓠。青冥驰野马，迅辔不容驭。竹素傥相招，焉能閟情语。录公喟遐想，题目此欣遇。《字说》一掀髯。析言劳介甫。
止盦相国觞同社诸公于敝斋相国与庸盦尚书诗先成曾植继作 其二,清末民国初,沈曾植,逸礼不台记，遗书不师传。逸品画不圣，逸曲琴无弦。天壤廓无际，逸者象其先。古今邈无朕，逸者游其玄。坐作鲲溟运，立当鳌极掀。神依少广母，室在昆仑巅。焉识么虫聚，中有雷阗阗。焉识须罗孔，目有刀轮旋。埋照不忘照，镜空群动前。吾方耽逸病，放意怀与安。凿齿人且半，壶邱鲵有潘。新阳感积悴，哀乐环无端。庶以长者言，将持日车迁。酒阑积绛算，僾唈吾生观。
止盦相国觞同社诸公于敝斋相国与庸盦尚书诗先成曾植继作 其三,清末民国初,沈曾植,霁雪照江邑，不能濡海漘。余寒犹渗骨，袭我羊裘人。秀树回含绿，鸣禽亦怀新。天光延午景，草色晞遥圳。花事可蜡屐，雨行随垫巾。岂无填海石，噫此无怀民。夕照散车辙，长烟凌塞氛。还将洛生咏，付与临川论。
答若海病起之作,清末民国初,沈曾植,吹尽东风江上村，刹幡心动不堪论。宵行齐鼠狸难捕，怪事巴蛇象可吞。憔悴诗人依病榻，微茫《易》意筮归魂。无穷天地长勤客，目断秦东碣石门。
还家杂诗 其二,清末民国初,沈曾植,水竹交蓊蔚，柁移入支泾。春阴澹原隰，遥见孤花明。蚕候百室静，阡陌希人行。林阴见犬卧，日午闻鸡鸣。妇智敬无旷，田更勤得生。幸无街弹室，不解闾师争。淳俗偶存在，儿童乐柴荆。即此是瀼滨，潺潺水乐声。
还家杂诗 其三,清末民国初,沈曾植,魏塘迤以北，汉塘迤以东。海防来自古，内庳外差隆。吾郡南江委，谷水蟠其中。津渠交地泐，堤堰争人工。颇疑马塘筑，实绝分江通。从兹南纪绝，桑郦言皆穷。燕齐填九河，嬴氏湮三江。所以山海间，处处留秦踪。毋以仲初记，上揆神禹功。吾将咨海若，一往皆礨空。
还家杂诗 其四,清末民国初,沈曾植,荒草春茫茫，言寻大夫墓。两海风马牛，魂归自何所。散民怯公战，矫以鹤轩拒。懿公死社稷，玦矢志先谕。伤哉空国走，不见舆尸旅。刲腹作黄肠，呼天心独苦。有臣乃若此，足以知其主。卫国君臣乖，十世余殃注。亡虏幸偷生，有言皆粪土。苌弘血在蜀，精卫翔漳渚。神化妙难量，吾言公傥许。
还家杂诗 其五,清末民国初,沈曾植,元季九州沸，吾州独安宁。濮川丛桂枝，雅咏琴清英。景德录僧卷，金兰有友声。顾徐孙卓陈，卜宅皆宾萌。山纪贝家宅，溪环仲孚庭。淮张死不怨，谣谚观人情。地理有变易，径涂入夷庚。战士负羽守，兵家扼吭争。嵬峨细柳营，月波夜凄清。昔者乐郊语，今兹劫綦征。鯈乐岂无恋，鹊枝依复惊。愧无孙叔智，甘寝息郢兵。长为越流人，局顾重行行。
还家杂诗 其六,清末民国初,沈曾植,汝南鸡初鸣，危栖俯平野。夜气静濛濛，潜阳伏其下。纤阿西未没，曜灵东将贺。晦朝苟非会，易象安从写。稽首观世音，将无金母假。阴阳即空有，一异焉存者。吾老学弇州，文身久当舍。宝华有天女，愿炙昙阳輠。
还家杂诗 其七,清末民国初,沈曾植,来躅循未遍，去軨展方遒。居家翻若客，儿去翁难留。顷刻蔷薇花，舒英送行舟。杜鹃如惜别，一雨皆垂头。后阁待支楹，前园计开畴。贻书慰老友，来月煎茶谋。即事有增益，随缘共绸缪。吾生托性海，安往非虚舟。
乙卯五月重至西湖口号 其一,清末民国初,沈曾植,来趁西湖五月凉，凭阑尽日醉湖光。圣因寺古佛无语，一杵残钟摇夕阳。
乙卯五月重至西湖口号 其二,清末民国初,沈曾植,聚散由知有定缘，故人重见各凄然。观河莫话波斯面，已隔风轮五百年。
乙卯五月重至西湖口号 其三,清末民国初,沈曾植,苎萝人作拂菻妆，为借昙云掩泪光。解道夜山元胜昼，不须懞懂怪襄阳。
乙卯五月重至西湖口号 其四,清末民国初,沈曾植,老人济胜已无具，客子登楼还有情。寄语葛仙休怅望，骑牛或恐有来生。
简西岩老人 其一,清末民国初,沈曾植,海日楼头倚夕阳，春秋直为蟪蛄忙。远人如杌忽移树，深草隐花微度香。水位星摇占害气，金神气伏避炎方。奇胲刑德非无意，会与闾昭一审详。
简西岩老人 其二,清末民国初,沈曾植,炎宵无寐梦无家，强倚棂轩待曙霞。病眼观空增矘䁳，文心失侣不雄夸。飞来白鹄传书简，想见苍龙泼茗花。独乐襟期随地在，吟怀应为晚凉加。
再叠前韵 其一,清末民国初,沈曾植,寥天一去入寥阳，翻觉云居数劫忙。法乐静时常在耳，鬘花萎后别生香。仙家上法通三世，月地中庭可一方。晚岁王官无个事，合将诗品更斟详。
再叠前韵 其二,清末民国初,沈曾植,断虹下饮川中水，高壁明翻波底霞。散卓笔书毫最适，吉祥车挽稳相夸。心镫电续光明线，意树诗催顷刻花。今夜月圆谁与望，影池荇藻想交加。
一山过谈,清末民国初,沈曾植,刚肠薄俗两回潏，天与诗人铅汞牙。坚垒书城剧攻守，撼风大树增盘拿。争枝俄然坠啅鹊，高枕不闻啼曙鸦。道人心是不灰木，活火与泼阴林茶。
日日,清末民国初,沈曾植,日日阑干望，寥寥节序违。雨林沈鹳井，潮步涨蛙衣。乐府刘生咏，《春秋》铎氏微。余年更无梦，万事不如归。
芳草 其一,清末民国初,沈曾植,芳草萎已尽，王孙归若何。梦天宁有使，槁叶尚怜柯。水相观浮世，虫声咽挽歌。桥边摇落树，祇是白杨多。
芳草 其二,清末民国初,沈曾植,闲阶成踯躅，晓坐一嚬申。寒日光明薄，颓波变转新。参方称幻寄，啸侣得畸人。芋栗秋当熟，阶除鸟省驯。
斋中读书 其一,清末民国初,梁鼎芬,圣人去我远，存者六籍纷。遗迹非口授，从生观甚勤。往往一师说，反复万口云。吾闻《易》蛊象，育德而振民。苟徇所不屑，戈矛已相因。前有千年书，后有万载人。何以立天地，上答君与亲。愿持白日心，光明照星辰。
斋中读书 其二,清末民国初,梁鼎芬,为学如登山，来万陟者仅。徐行必无踬，阔步不到峻。所蔽有厚薄，开塞岂田刃。荀卿善言解，性恶惜未慎。刚决与果敢，道乃日月进。仁义奉孔孟，耿介尊尧舜。悠悠总不济，百年亦何迅。
赠徐赓陛,清末民国初,梁鼎芬,足茧风尘鬓有丝，政行井邑口成碑。众人欲杀我何忍，作吏能狂斯已奇。枉使郅都称酷吏，愧推王弼作经师。驱谗雪谤终何补，不待他年负子期。
出都留别往还,清末民国初,梁鼎芬,凄然诸子赋临歧，折尽秋亭杨柳枝。此日觚棱犹在眼，今生犬马竟无期。白云迢递心先往，黄鹄飞骞世岂知。兰佩荷衣好将息，思量正是负恩时。
佳人 其一,清末民国初,梁鼎芬,阆风緤马竟何年，吹彻参差下众仙。公子归期春水后，佳人情绪夕阳前。碧芳倾尽痕犹湿，经焰飘残梦尚牵。渺渺天河几回顾，自搴帘箔数星躔。
佳人 其二,清末民国初,梁鼎芬,桃弓射鸭尽萧闲，缥缈仙居紫翠间。不尽情怀随逝水，更无谣诼到深山。夕张瑶瑟凭招月，朝索琼茅自闭关。蕉萃沈郎初病起，肉芝应为驻年颜。
同徐铸访七星岩石罅祖龙学题名作长歌,清末民国初,梁鼎芬,秋风动地潭水枯，清游载酒子与吾。笑谈已过芡塘外，回见村屋皆画图。纷纷姓氏满岩洞，周书宽博包书癯。范阳择之亦至此，博陵崔子相驰驱。更闻石罅字未灭，苏斋有纸不得摹。春洲畸人始寻见，著书且补仪征无。我今粗猛仗心胆，子复英特少髭须。巉岩共向仄径入，鞠躬恍若公门趋。余生世途每宽坦，到此真觉形体拘。手扪苔壁引蛇沫，以火斜烛相叫呼。分明七字鲁公体，银钩洒落琼枝腴。回身小立若有会，追忆史乘微叹吁。公昔从游泰山下，要埒守道兼宽夫。抗言衍圣定百世，袁州启学繁生徒。临川柄国枉人罪，酒瓶三百轻召辜。惜哉不遇张子厚，流窜德庆成冤诬。《遗文焕斗》穆修派，手力傥可分开洙。此官虽鄙奚足贵，方寸萧散谁能逾。题名山涧知几处，大云铜石罗浮俱。他年同著几緉屐，尽收宝刻当瑶瑜。
端居赋兴,清末民国初,梁鼎芬,闲庭雨过昼添寒，柳竹青葱俯一栏。渐与世疏文笔放，偶缘春好酒杯宽。石唇苔润初安臼，水面萍分独下竿。惟有佳禽笑多事，中年心意未阑珊。
重至长沙写哀,清末民国初,梁鼎芬,浮世蓬根不道怜，秋怀到此更追牵。再寻旧巷悲回辙，独泫愁春泪彻泉。报国未能伸志事，沈湘空自梦婵娟。剪镫暗记当时话，身是孤儿十九年。
寒夜独谣,清末民国初,梁鼎芬,写入幽通黯一镫，神人仿佛事何曾。月明深巷疑闻豹，风肃清帘不到蝇。久别花枝凭梦折，无多酒力带愁胜。年来莫溯心中语，何止篱间懒嫚藤。
读韩致尧诗感题 其一,清末民国初,梁鼎芬,晓来微雨较春寒，诗爱冬郎尽日看。乱世峥嵘词反艳，暮年萧瑟事初完。莺啼幽独看看尽，马走烟尘寸寸啴。凤烛百条同一泪，今疑纸上未曾乾。
读韩致尧诗感题 其二,清末民国初,梁鼎芬,谁识天心久废商，殿前执手暗沾裳。从亡卢植曾河上，和韵吴融竟异乡。花好似忘春已去，尘飞真恐日无光。由来宦者倾入国，错怪唐家白面郎。
同张琳论事谈诗有赠并送归省沅江 其一,清末民国初,梁鼎芬,微雨洒清昼，闲芳照孤馆。平子实通士，兀特又夷坦。暂亲冰雪寒，久坐布帛暖。竦身顺所止，纗兰坚不损。追陪有几日，舍我一棹返。千里庭闱心，此官亦闲散。余情似飞絮，共汝江海远。勿须怨桃花，贫女嫁常晚。
同张琳论事谈诗有赠并送归省沅江 其二,清末民国初,梁鼎芬,樊川龙豹姿，不偶温李冶。扶持万代人，吐词最英雅。吾生胶夙好，岂惜谐者寡。昨宵论诗派，同志无厏厊。罪言虚上策，空有泪盈把。世味区兰莸，人才见玉瓦。苍茫百年事，恨怅不能写。
得伯严书,清末民国初,梁鼎芬,千年浩不属，君乃沈痛之。神思可到处，缱绻通其词。穷山何所乐，予心忽然疑。试君置我处，魂梦当自知。把书阖且开，情语生微漪。出见东流水，汤汤将待谁。
江船遇长沙曹刑部赠诗,清末民国初,梁鼎芬,昨舍故人归山庵，路逢曹子披尘函。欲浇江水泻智慧，一雨飘落舟中岚。手持贤兄好文字，辨章学术穷其探。湔除回穴启真秘，使我有舌不敢参。论仁特采东塾说，薪火何止传湘潭。菊坡精舍别来久，梦中杨柳空鬖鬖。大师不再下元学，妖狐昼出言二三。后生少年嗜鬼怪，经义新说青于蓝。本心已昧非可惧，乱流既甚谁能戡。我惟造圣祇一轨，不到真处皆空谈。李固可冤季长谄，弥远不罪西山贪。时危致君竟无术，便有书论徒面惭。千年耿耿挂心目，自恨霜泺旋羸骖。江山大好正堪隐，谁与百战湘人男。时平豪杰不足数，勖哉吾子视所担。
赠侯官沈瑜庆,清末民国初,梁鼎芬,沈郎都市初相识，不待文章发英直。虎豹斑斑风矩存，有才独俊无渝则。乃翁知国出威名，旌旗不动羌胡惊。异时霜鬓四海见，独瘗幽恨谁能明。生时未接春风坐，神仪想象君其颇。江南百姓最知恩，今见行骢泪犹堕。直须清节表时流，莫令人世说兰莸。君不见龙图文武心铁石，万口争传范庆州。
光绪三十三年十二月乞病纪恩,清末民国初,梁鼎芬,多病光阴负罪身，天恩今许作闲人。堂堂千载蹉跎去，了了余生涕泪新。草木力微安得疗，江湖心远更相亲。衰年那有酬知日，归种山田算一民。
半山故宅,清末民国初,梁鼎芬,题诗武库至豪雄，变法君臣意所同。琴瑟不调原可换，兰莸未别自难终。推公贤愎惟迂叟，叹世因循有晦翁。遗宅荒凉共追吊，纷纷儿女闹村丛。
壬子春怨 其一,清末民国初,梁鼎芬,䄻花避世认前身，谁谓寻芳是路人。撩乱林亭门外骑，清寥池馆雨余春。华年倏去琼箫恨，冷月空来宝镜尘。独抱素琴宫漏歇，凄凉凤翮共龙唇。
壬子春怨 其二,清末民国初,梁鼎芬,红梅何事有双身，永夜孤心不寐人。病马雪寒犹恋月，流莺天暖即争春。情中剑首轻吹吷，劫后琴心忍作尘。玉女邅回还在侧，云璈奏罢惨赪唇。
壬子春怨 其三,清末民国初,梁鼎芬,露滴鸾衣窈窕身，香成终有返魂人。微蔫花色频看日，将尽钟声不贷春。玉合收时存梦影，瑶笙散后怆音尘。天荒地老相思泪，化作春潮啮石唇。
壬子春怨 其四,清末民国初,梁鼎芬,暗雨残镫共此身，深闺微叹更无人。野塘芳杜先侵水，市窖唐花竟夺春。电火乍飞鸾坠影，林风忽过燕惊尘。玉骢一去归期杳，匝月兰醪未染唇。
壬子春怨 其五,清末民国初,梁鼎芬,树老园荒藤绕身，双扉今启久无人。咬花错引金铃犬，窃药争寻玉洞春。草际鹿踪知暗路，雪时鸿爪惹纤尘。题红自笑谁曾见，多事琴僮一展唇。
王检讨回湘赋别,清末民国初,梁鼎芬,为忆江南乱后山，飘然巾笠往仍还。百年心事看残照，一代文章有要删。杜本谷音吾所属，黄衷海语若相关。崇陵片石归装稳，头白临分泪对潸。
纪朱总兵洪章事,清末民国初,沈瑜庆,每饭意不忘钜鹿，眼前魏尚翻为戮。少年不自惜功勋，垂老对人羡蒲谷。苍头特色黔中黔，太守益阳与薰沐。颍川骂坐雄万夫，酒失岂真弃心腹。一为楚将亦冠军，迁地为良敢雌伏。屯兵坚城势欲绌，连营百里气转蹙。忽惊地道隳垂成，四百儿郎糜血肉。即今丰碑龙脖子，空使诗人叹同谷。破敌收京谁第一，再接再厉疮痍复。冲锋让前受赏同，公等因人何碌碌。当时大树耻言功，今夕灞陵还止宿。文吏刀笔错铸铁，幕府文书罪罄竹。谁知东海又传箭，矍铄据鞍更蹋鞠。不侯枉自矜长臂，再植何堪拟群木。飘零草疏讼陈汤，鼙鼓闻声思李牧。白首忘年怅较迟，奋笔成诗助张目。行空甲马如有闻，我有长歌方当哭。
淮北行,清末民国初,沈瑜庆,汉安县官擅煮海，牢盆计臣持国宪。关中豪姓皆素封，强干弱枝谋岂远。江淮自昔拥盐利，乱后公私叹重困。建瓴蜀船势莫御，齐豫捆输亦殊健。翳我追维陵替由，商面改票票改贩。长沙经济世无匹，救弊权宜暂相遁。湘乡戡乱务宽大，一时纲举从谦逊。正阳五河假苗李，反侧羁縻难具论。承平官吏病因陋，比量淮南更滋蔓。载盐即以船守轮，盐难周转船久顿。劳则思善逸则淫，盗卖夤缘毋乃溷。积重忍隐戒铤走，剜肉补疮亏巨万。典鬻俱尽且兔脱，始知水懦为民恨。当时亦有经营议，斤斧未终梗初愿。美意中隳悔莫追，颓波日靡谁当挽。变迟祸大古有训，民难图始谋方寸。改张安得尽人意，苟利君民敢辞怨。古者商与国有盟，庸次比耦终无懑。周卫肇牵重服贾，讵狃积习昧言巽。三占从二弗汝徇，千仓万箱正营建。通均合作仿彻田，本末相维若征券。众擎易举始无亟，众志成城畴敢慁。观成为报老尚书，日影量砖料健饭。众商乐业官课最，明年我亦占肥遁。
哀馀皇,清末民国初,沈瑜庆,城濮之兆报在泌，会稽已作姑苏地。或思或纵势则悬，后事之师宜可记。昔年东渡主伐谋，严部高垒穷措置。情见势绌不战屈，转以持重腾清议。铁船横海不敢忘，明耻教战陈六事。军储四百饷南北，并力无功感尽瘁。宋人告急譬鞭长，白面书生臣请试。欲矫因循病卤莽，易箦谏书今在笥。蓄艾遗言动九重，因以为功宜可嗣。谁知一举罢珠崖，东败造舟无噍类。行人之利致连樯，将作大匠成虚位。子弟山河尽国殇，帅也不才以师弃。即今淮楚尚冰炭，公卿有党终儿戏。水犀谁与张吾军，馀皇未还晨不寐。州来在吴犹在楚，寝苫勿忘告军吏。
雪后过滁州朱虎臣大令邀看丰乐亭醉翁亭并拓碑见赠,清末民国初,沈瑜庆,昔人四十便称翁，今我早衰将毋同。我来作客翁作主，惭无健笔追宗工。文章偶然作游戏，宾客可欺宁儿童。如何一代论风雅，门生乃尔相推崇。故人途遇朱公叔，邀我来看西南峰。丰碑屹立恣摹拓，老梅媚妩藏深丛。群山奔赴雪初霁，涧泉一夜添清潨。亭前置酒当日暮，山僧秉烛头如蓬。诗人循吏自有在，盛名饮啄皆为功。官长今无醉翁醉，岁事不见丰乐丰。时晴仆夫促更发，盐官行李殊匆匆。
答冯梦华太守次冯庵原韵,清末民国初,沈瑜庆,天道宁教裨灶知，忧时未用苦吟诗。一官江海归何日，满目流亡念在兹。竹木劳人怜我拙，斗钟为德恐君疲。长堤障水无穷利，远迹涂山问导师。
大沽舟中闻友人谈都下近事 其一,清末民国初,沈瑜庆,事亦有至难，百为无一可。千钧系一发，狂澜欲转柁。濯濯少年锐，侧眼自颐朵。出门占同人，立谈侈负荷。江湖望南斗，中夜重起坐。之子亦可念，世路殊测叵。痴儿已见几，谓迟恐不果。我倦答痴儿，月固不胜火。
大沽舟中闻友人谈都下近事 其二,清末民国初,沈瑜庆,灵苗与毒草，辨别几微间。可怜采药人，荷锄入名山。众中野狐禅，说法亦点顽。白日真飞升，何须论九还。群生无主宰，天实假神奸。我独念王子，仙骨非等闲。速化尔何心，辛苦方跻攀。既茹不可吐，哽喉难驻颜。
百花洲楼成赠伯严,清末民国初,沈瑜庆,鱼鳞万灶俯蘋洲，突兀人间百尺楼。悬榻有心孰冠冕，撰碑无愧已山丘。欲东栾伯终吾师，豪举平原岂壮游。赋罢青蝇退无闷，料量诗卷载清秋。
同橘叟江亭看雪兼柬陶庵默园,清末民国初,沈瑜庆,西山寒色侵窗棂，觑眼浩浩重关扃。并载耸肩冲冻出，尖叉冷峭谁当听。旧题年月暗尘壁，劫后好事如晨星。昨者旌旆照原隰，珠襦玉匣藏神灵。彤帷雨泪洒阳燠，光景似塞衔悲人。痛定伛偻拨灰话，过市对酌倾空瓶。二客后至赴盛集，遥想宣劝杯无停。禁体号令严白战，主人拥被君当醒。当时入地报分寸，关心丰歉烦明廷。梦寐恍惚那忍说，瑞应屏绝还讲经。高寒天上试回望，玉戏切莫忘江亭。侔色揣称隔梅讯，故乡花事谈伶俜。
答研孙,清末民国初,冯煦,相逢吾与子，风雨黯虚堂。意气摧愁病，诗歌接混茫。读书忧太苦，入世忌能狂。千里沅湘路，镫前说故乡。
十日枕上作,清末民国初,冯煦,簟凄镫磊夜孤清，卧病空堂月半明。我已思归眠不得，乱虫莫更作秋声。
得仲修书却寄,清末民国初,冯煦,一卧空江晚，风前得子书。诗歌犹磊落，酒病未蠲除。雨过岚阴合，霜清木叶疏。荒园秋色老，日涉更何如。
和研孙登秣陵城之作,清末民国初,冯煦,荒烟衰草晚萧萧，倦客登临恨未销。寒蝠虚檐吹雨暗，饥鹰废垒挟霜骄。九秋败叶辞枯树，百战孤城咽暮潮。剩有戍楼旧雉影，更衔残照送南朝。
九日同少符饮 其一,清末民国初,冯煦,汪子饮我酒，日落南城楼。百语无一欢，相对如羁囚。羁囚岂所怀，辛苦难自由。失妇古云悲，况子罹重忧。酒半掩袂起，涕泗咽在喉。四时各有禀，胡为得其秋。天地尚憯憺，子也复何尤。
九日同少符饮 其二,清末民国初,冯煦,天地一憯憺，草木无不靡。百里暮浩浩，下见旧时垒。野鸟声何哀，啾啾沟壑里。万骑此摧藏，烦冤不能理。白日寒原昏，犹闻泣荆杞。岂无侯与王，独以征战死。有酒不能酹，悲风动淮水。
九日同少符饮 其三,清末民国初,冯煦,淮水去不返，我心重怆恻。弟兄各异县，欲往无羽翼。八月遗我书，开函泪沾臆。知我病乍起，一一问眠食。共此千里心，相思不相即。茱萸勿复采，忧来簪不得。兄今更何如，吞声望故国。
九日同少符饮 其四,清末民国初,冯煦,故国丁丧乱，遗民三万强。野田足耕作，少少归流亡。今年盛阴潦，秋谷半已伤。饥寒岂不惧，幸得守其乡。不见江汉上，千里流汤汤。脱身洪涛中，颠越皆四方。登高气潜阻，飒飒哀鸿翔。
秋尽同蘋湘夜饮赋此示之并柬漱泉,清末民国初,冯煦,相逢意气莫摧残，秋尽江湖雁影单。老屋疏镫霜力紧，暗潮孤艇雨声酸。百年有酒难为醉，九月无衣渐觉寒。更向城南望城北，何时共饱腐儒餐。
送研孙归湘中,清末民国初,冯煦,阴阴霁色赴遥岚，携手荒城思不堪。为语离人莫回首，乱鸦残照是江南。横笛吹寒断雁秋，旧时云物此淹留。黄陵暮雨孤帆远，楚竹湘烟一望秋。
用可庄韵柬子培,清末民国初,冯煦,身世何劳季主占，与君人海守齑盐。每征古事搜行秘，还忆清言下漏签。赋别争禁腰带缓，谈空祇觉鬓丝添。自惭牛铎谐钟吕，敢道今来得二严。
答石公,清末民国初,冯煦,极目陪都万幕屯，顾侯杖策气无伦。诗宗南国风骚古，经证东荒地望尊。多病祇今宜药裹，旧游终古恋桑根。吾衰五十君行及，争得同归白下门。
瓜步,清末民国初,冯煦,瓜步荒烟上远墟，金焦南望赋归欤。乱鸦正掠斜帆过，寒柳黄于二月初。
剑州闻蝉,清末民国初,冯煦,列柏西台寂不鸣，九天风露特凄清。剑南雨过延新爽，始得疏林第一声。
己酉清明同运甫晚望,清末民国初,冯煦,漠漠春阴减却春，晚来微雨散轻尘。半生怀抱蠲冰炭，十载交亲逐溷茵。天末孤云归似客，门前疏柳澹于人。屏居淮表堪罗雀，劳子东来慰隐沦。
宣统己酉范祠春祭纪事 其二,清末民国初,叶昌炽,异地重瞻高义园，忆持使节到邠原。堇荼不改沿陶穴，蘋藻毋忘报水源。良相同朝惟富弼，霸才今日尽张元。裂冠毁冕嗟何有，礼教无逾视短垣。
宣统己酉范祠春祭纪事 其三,清末民国初,叶昌炽,齑粥家风有象贤，箕裘趾美得忠宣。治当皇祐至和日，文在庐陵子固先。精椠访求昭德第，谠言启沃迩英筵。即看公库新雕本，留与诸生肄诵弦。
壬子元夕雨,清末民国初,沙元炳,黄韭青芹劫后生，神镫佛火梦边明。分无好月临宫阙，政藉甘霖洗甲兵。病入酒杯成弃物，乱来铙吹作春声。夜阑忽忆前朝事，延寿街前烂漫行。
十二月十一日至唐闸舟中遇雷雨次日雪,清末民国初,沙元炳,虩虩冬雷挟浪声，喧喧急雨尼河程。放船百里四时具，掩户一宵三白生。弄客又逢天作祟，敌寒争遣酒行成。五峰对我头俱皓，不信苍山没世情。
辛酉重九日舟中赋示泽人,清末民国初,沙元炳,寂寞逢生日，频年似此稀。一舟吾与尔，百笑是成非。江海同鱼烂，身心逐雁飞。从谁较颜稷，道在合长饥。
送谛闲上人归江南,清末民国初,沙元炳,肯来海县畅宗风，才歇经坛又欲东。群识神通过鹙子，我惭朝暮似狙公。楼花雨定香云白，江树霜酣战血红。甚欲从师浮苇去，祇愁尘网絓冥鸿。
邓生纪云璞君族弟也依之学佛两载合掌诵佛而化璞君喜为往生之征贻书远告即用其见赠韵论次其事,清末民国初,沙元炳,的薏生于莲，甘苦同一天。谁甘复谁苦，转眼换尘鲜。究其甘苦种，藕实二何先。藕空实有心，何者相因缘。实落还成藕，生性胡同然。华如车轮大，叶或小如钱。处秽比君子，宅净胎圣贤。净秽性不二，差别随境迁。自非粲莲舌，此蕴终难宣。璞老莲邦客，蓄念金刚坚。成佛佛有待，翻让灵运前。眷属字纪云，两载从餐眠。熏染岂云久，入苦遂能蠲。灵山华藏海，仅挹埃与涓。便闻弥留顷，合掌迎金仙。想有幡幢葆，天半纷反翩。宁歇懈慢国，会叩莲池边。化为池中华，色异根当连。璞也跻百岁，定证如来禅。指月明净性，魄满光自圆。礼日参初观，寂照穷悲泉。十念非诳语，吾曹庶勉旃。
自长沙至桂阳途中杂诗 其一,清末民国初,陈锐,昨宿空泠岸，滩声枕上听。今看樟木寺，岳色眼前青。云物犹潇洒，天人一杳冥。何因羡翀举，叩齿诵黄庭。
自长沙至桂阳途中杂诗 其二,清末民国初,陈锐,篙溜沙初落，亭荒雾未收。片峰捎雨过，孤艇坐滩流。馀浪汹岩壁，遥墟散马牛。居人闲倚立，檐际笑行讴。
东湖,清末民国初,陈锐,堤畔初黄柳，垂垂识客愁。轩亭销丽日，风露共清秋。世外闲双桨，天涯讯一鸥。君看十刹海，何似百花洲。
魏城驿,清末民国初,胡薇元,鸟帽疲驴作壮游，五年犹记魏城秋。消磨意气思田里，散落诗词遍酒楼。井底公孙人几辈，隆中诸葛自名流。重来燕子新巢觅，也共春光到益州。
君士但丁有遗殿户牖尚存屹然高十丈其制摩色金盘甚丽多其遗制吾曾购得之,清末民国初,康有为,君士但丁帝，雄姿不可方。丹青有遗殿，户牖半颓墙。三国归灵统，东都辟矞皇。金盘摩色丽，摩抚起苍凉。
那釐利在锡兰山颠六千尺开大原有湖多花不暑风景佳绝当为南洋诸岛最胜处,清末民国初,康有为,楞伽绝顶六千尺，罨画明湖翠壁开。繁柳繁花漏园路，不寒不暑好楼台。
莫君楚生以吾家绣谷老人药园诗稿见示用族祖瓯亭翁于京师重获瓶花斋旧藏丁卯集得长律三首韵酬之 其一,清末民国初,吴昌绶,副墨分贻秘笈中，寄庐还往近城东。新知投分初倾盖，旧学传家愧绍弓。异代星霜耆宿尽，名山风雨梦魂通。倚花亭子联吟地，把卷低徊读未终。
莫君楚生以吾家绣谷老人药园诗稿见示用族祖瓯亭翁于京师重获瓶花斋旧藏丁卯集得长律三首韵酬之 其二,清末民国初,吴昌绶,云烟过眼剧堪怜，东阁曩游感逝川。故物漫搜元氏谱，轻装未返米家船。重经兵火摧残劫，缅想官私簿录年。借与一瓻勤护惜，更从翰墨订深缘。
莫君楚生以吾家绣谷老人药园诗稿见示用族祖瓯亭翁于京师重获瓶花斋旧藏丁卯集得长律三首韵酬之 其三,清末民国初,吴昌绶,掇拾丛残慰寂寥，短檠无寐倚寒宵。亡书积岁犹心恋，煮字长年笑腹枵。梦里奇编搜宛委，画中别业负渔樵。结邻幸复追皮陆，诗事同寻临顿桥。
今岁辑录宋元人遗词颇有奇遇诗以纪之,清末民国初,吴昌绶,瓣香岁岁礼姜仙，著录真教缔古缘。廿卷花庵搜旧本，一枝梅信拾遗篇。南词怀麓沈冤久，东泽清江剩稿传。生际虞山临桂后，居然眼福胜前贤。
得沤尹吴中书偶成转韵二百八十字寄答并怀大鹤,清末民国初,吴昌绶,菊酒花糕作重九，故人书来笑开口。江湖浩荡羡沤翁，泉石支离怀鹤叟。沤鹤相逢各启颜，长安念我太清孱。新声廉墅尊前泪，旧隐皋亭画里山。家山远隔青霞外，何日扁舟趁花海。绮阁红梅小市桥，卜邻佳约应相待。霜落园林忆听枫，雨馀门径识樵风。吹笙坐月低双髻，踏叶寻秋瘦一筇。幔亭仙眷都无恙，更托微波溯惆怅。越客空令结网丝，吴娃枉自留弓緉。廿载侵寻重惘然，别时衣袂去时筵。记从燕市槐花里，梦到横塘两桨船。风光掩冉成抛掷，每为佳辰忆畴昔。琼浆纵复饮蓝桥，金勒愁看经紫陌。曾倚残春哭衮师，庞家灵照绝娇痴。篝镫戏写嬉飞帖，点笔工雠播诺词。凤城赁舍西华近，独抚危弦属凄引。病榻摊书旅即家，朝衫贳酒官仍隐。谁寄金泥小字缄，归心和雁落江南。凭将木石肠千转，当作秋窗一夜谈。
和艺风见寄原韵,清末民国初,吴昌绶,离群一雁堕云边，瞥眼千花过劫前。杯酒生涯浇赵土，鬘华消息梦吴天。漏痕补屋摹新体，流潦妨车拾断篇。愁苦惯经还失笑，吾家先有道元笺。
和艺风上巳新园作韵 其一,清末民国初,吴昌绶,林园旷郊野，修途带郛郭。巾车独还往，冠盖谢束缚。须眉入疏古，有晬容渥若。高怀此澹宕，微生愧摇落。请歌招隐篇，吾亦专一壑。
和艺风上巳新园作韵 其二,清末民国初,吴昌绶,春阳布婜和，薢茩成清游。长谣夏仲御，乘兴王子猷。问字烛见跋，睹酒花争筹。翩来云中龙，眷彼海上沤。遐景载欣瞩，飞翔怀灵丘。
示茗理,清末民国初,吴昌绶,廿年辜负春游兴，因懒成疏亦自嗟。落落几人相伴侣，垂垂双鬓送韶华。冷吟只办扶头酒，断梦难寻称意花。红粉青山怀旧句，所思渺矣各天涯。
赠伯㐆,清末民国初,吴昌绶,京国几回别，风尘万里心。旧游随世杳，新梦入秋深。疏雨清尊共，繁霜元鬓侵。契情烟墨外，点笔助遥吟。
张诗舲先生与潘功甫舍人诗简以酒和墨作书式之装册属题谨次其韵多用原诗本事,清末民国初,吴昌绶,温和老去诗格新，须眉近古肝鬲醇。长瓶大瓮远难致，有酒二斗原不贫。分沾宾友苦未给，闭关独饮全其神。犹馀杯沥润枯管，短笺题赠连墙人。凤池后起特英妙，逍遥客与诗为邻。城南新夏恣幽讨，杂花归路飘车茵。慈仁顾祠盛槃敦，双松画本留胜因。朝衫笑解亦易事，要凭曲蘖回青春。百年文物尽凋谢，衣冠荡作京华尘。酒边散帙一吟讽，如见先生来岸巾。
师郑举瓶社以四月二十七日为松禅先师作九十生辰招同人集江亭感此奉呈,清末民国初,吴昌绶,秋风桂影偶婆娑，似水门庭一再过。说罢程文问知旧，朝衣未卸泪痕多。三峰一笑我无缘，樱笋香厨四月天。自是伤春工病累，年年容易误吴船。金爵觚棱往事哀，玉阳史笔亦蒿莱。孤亭落照衔荒埂，垂白门生掩袂来。三十华年使节遥，镜中鸾舞太无憀。春风词事俄周甲，红泪调铅剩未消。
戊午岁除沅叔集同人为祭书之会赋诗记之,清末民国初,吴昌绶,祭诗自慰肝膈苦，祭书非侈储藏多。校雠岁遍六百卷，丹铅郑重逾吟哦。主人政馀特闲雅，家庖仍约朋僚过。胶州老史推祭酒，汾阳诗事勤蒐罗。宋元明本日挂眼，旧游邓董同书魔。后来诸子各英妙，能通流别工订讹。病夫吴船倦残梦，笺题小令重摩挲。归车冲寒兀羸马，冻笔手把空卮呵。侧闻林亭擅幽胜，嫏环宝秘殊行窝。明年此夕续高会，倚镫为补藏园歌。
巩伯模文待诏袁安卧雪图沈盦先生依原卷录本传于后戏作一诗,清末民国初,吴昌绶,洛阳积雪盈丈馀，令君按行未扫除。虑俿尺度视今弱，辜较不外黍与肤。六花飞荡大银海，何缘凿空寻穷庐。似闻世界最末劫，依然亚夏娇相扶。邵公拥衾太孤寂，或眤枕臂怀中姝。孝廉一梦到公辅，前人快意今人吁。我读黟俞癸巳稿，莠书笑叹儒迂愚。汝南先贤周党笔，何乃徇俗工描摹。恤人寒饿不千世，节概自足矜吾徒。蔚宗刊削具史识，后来注补多繁芜。流传丹青作事实，是非身后将毋诬。衡翁小笔偶写意，北楼仿佛成新图。松枝流淅疏竹折，短篱石径交萦纡。吾门安得长者车，健儿拥彗为前驱。病来未雪已噤ラ，独羡睡态饶丰腴。同时标韵顾与厨，四世五公众所谀。掩关僵卧亦常事，生平恨不逢建初。京华冠盖杂蕉悴，眼中老矣谁呴濡。灵飞妙楷珍尚书，窭人似解衣得珠。摩挲一卷消永夜，题贉跑跒惭何如。
有人述南中时论谓洛阳近出魏代元氏志皆吾辈伪造忽蒙盛誉惊喜愈望小诗纪之 其一,清末民国初,吴昌绶,无穷碑版出清新，谀墓真堪值万缗。久共毡裘成气习，老夫元是北朝人。
有人述南中时论谓洛阳近出魏代元氏志皆吾辈伪造忽蒙盛誉惊喜愈望小诗纪之 其二,清末民国初,吴昌绶,松邻竹侣偶忘形，雅质元谈有典型。幽夜傥逢元处士，新宫为续少霞铭。
有人述南中时论谓洛阳近出魏代元氏志皆吾辈伪造忽蒙盛誉惊喜愈望小诗纪之 其三,清末民国初,吴昌绶,借问南来庾子山，文章契谊定相关。目空唐宋成前辈，倒挽狂澜八代还。
有人述南中时论谓洛阳近出魏代元氏志皆吾辈伪造忽蒙盛誉惊喜愈望小诗纪之 其四,清末民国初,吴昌绶,景穆诸孙绝可哀，邙山抔土掩蒿莱。荒亭补史吾乡事，日造元家掌故来。
有人述南中时论谓洛阳近出魏代元氏志皆吾辈伪造忽蒙盛誉惊喜愈望小诗纪之 其五,清末民国初,吴昌绶,壮夫自擅雕虫技，老学真能辨鹤声。市石察书皆不恶，居然纸贵洛阳城。
或谓诸魏志是志盦与昌绶合作斯文未坠同调有人敢诩齐名庶几分谤再成四绝 其一,清末民国初,吴昌绶,风调琅邪迥绝尘，连篇满箧有清文。手裁稿草亲藏去，百衲碑成不易分。
或谓诸魏志是志盦与昌绶合作斯文未坠同调有人敢诩齐名庶几分谤再成四绝 其二,清末民国初,吴昌绶,持正狂言妒乐天，福昌一字博三缣。频来驻马商前例，文价休从我辈廉。
或谓诸魏志是志盦与昌绶合作斯文未坠同调有人敢诩齐名庶几分谤再成四绝 其三,清末民国初,吴昌绶,骈体文章沆瀣同，修辞未让昔贤工。羚羊香象言诠外，恨少惊飞蛱蝶风。
或谓诸魏志是志盦与昌绶合作斯文未坠同调有人敢诩齐名庶几分谤再成四绝 其四,清末民国初,吴昌绶,即今谁擅书丹手，茹笔先求古法难。能令当前迷色相，流传恶札到人间。
为庄思缄题秋窗述旧图 其一,清末民国初,吴昌绶,病枕日瞢腾，耿吾念素交。世变入茫昧，忧患恒与遭。出处纵异致，气类无訾謷。衰颜十载还，块独增烦劳。春阳惨不舒，尘起风怒号。抚卷同一喟，泪血纵横抛。
为庄思缄题秋窗述旧图 其二,清末民国初,吴昌绶,少小食浮誉，愚生本孤根。规范仕学在，缘起文章论。驱饥相劳苦，积疢时过存。骎骎岁月迈，历历言笑温。有身戴履中，永怀师友恩。求益寡所合，黾勉古义敦。
为庄思缄题秋窗述旧图 其三,清末民国初,吴昌绶,庄王我兄事，各抱真性情。方高郁奇气，䀛恍追平生。深堂续旅梦，夜语淹秋檠。图此萧寂境，间以竹石清。一翁老苍笔，三友岁寒盟。存殁拟口号，风雨荒鸡鸣。
藏园求佳朮见贻适志盦遣送绿菊病枕裁笺以答嘉惠,清末民国初,吴昌绶,层阴积霰昧昏晨，身境长安学饿民。仍掔菊英供醉嗅，还催朮煎镇眠呻。碧山把臂原同调，黄土司脾谅有神。寂寞城西几交旧，岁寒风义各相珍。
慈仁顾祠落成赋呈诸公隐括先生诗意,清末民国初,吴昌绶,行幐九陌记曾经，含泪春花赋旧京。往昔炊羹犹古寺，祇今戴盎几狂生。双松磊砢全孤节，四柿凄其吊女贞。落日城南容驻马，一庐近拓小窗明。
菩萨蛮 其一,清末民国初,程颂万,两重楼柱相思木。两头月子西南屋。冰透镂金鞋。夜深来不来。中庭风露冷。乍逼帘衣紧。低放剪刀声。知卿无那情。
菩萨蛮 其二,清末民国初,程颂万,屏山宛转帘栊窄。绣花爱绣双鸂鵣。今夜不分床。怜人是乍凉。罗衫衫袖薄。贪凭阑干角。花冷未宜眠。楼头月下弦。
菩萨蛮 其三,清末民国初,程颂万,紫绡衫子青裙褶。月明花影伤心白。私倚小楼前。雁声寒一天。三更更漏急。刬袜阶前立。泪海一身藏。妨身变海棠。
菩萨蛮 其四,清末民国初,程颂万,芙蓉楼上西风冷。银河乍隔人双影。香近珠魂销。夜深曾渡桥。画来知不似。写个人人字。钗影一行行。两边金凤凰。
台城路 秦淮和友人作,清末民国初,程颂万,西风吹醒繁华梦，斜阳冶游人到。药砌庭荒，苔纹井废，一片残杨衰草。红桥断了。便桃叶桃根，嫩红都老。十四楼空，挂来眉样月痕小。当年兴废故迹，问南朝旧梦，莺燕俱恼。拾翠郊原，停红水榭，付与荒烟落照。丁帘路杳。甚烟水无情，凭阑远眺。暝色伤心，乱鸦归树杪。
洞仙歌 和友人纪恨三阕 其一,清末民国初,程颂万,花朝寒食，忽一春过半。剩有春愁最难遣。恁妆台乍起，扶病恹恹，帘子下、埋了落花千片。翠苔空满径，庭院深深，愿学衔花入帘燕。娇重怯香多，浅黛低鬟，只隔着、中门双扇。莫错怨、东风不多情，有信息传来，隔窗金钏。
洞仙歌 其二,清末民国初,程颂万,夕阳阑角，正花枝低袅。曾共春人倚阑笑。属横塘那畔，双宿鸳鸯，切莫待、翠盖亭亭枯了。珠帘留一般，等得侬来，还怕红楼上灯早。刚是月初三，直恁娇多，画不出、两眉纤小。恨玉漏、宵深渐催人，祝海水添伊，也应嫌少。
洞仙歌 其三,清末民国初,程颂万,妆余易懒，向小窗书字。戏学簪花恁妍媚。乍箫边风悄，镜背鸾低，才一笑、又转碧纱幮里。夜来人未醉，烛泪偷零，偏管人间别离事。烧了博山香，小雪才过，浑不道、夜寒如此。怅鬓影、樊川半凋零，问甚日重逢，曲屏山底。
南乡子,清末民国初,程颂万,帘幕晚如烟。今夜西南月下弦。别是黄昏深院宇，恹恹。惆怅销魂各一天。小字写娟娟。砑损缭绫半幅笺。豆蔻十三楼十二，翩翩。醉向花前唤小怜。
醉花阴,清末民国初,程颂万,眉愁堆满菱花镜。有个人扶病。小步下回廊，一缕香魂，冷到香苔径。西楼凉月无人凭。剩有梨花影。衫薄耐微酲，低问阑干，可似前宵冷。
玲珑四犯 篷窗独坐，天末予怀，倚白石腔，用纾离愫,清末民国初,程颂万,浦口断虹，湾头归棹，客襟凉意如许。苹香吹上了，一幅销魂句。江郎鬓凋倦旅，漫断阕、拥衾慵赋。暝色凄魂，薄寒支病，无限倦怀苦。遥天髡尽离树。理篷窗旧曲，凄绝筝语。怕吹龙笛晚，喷起前滩雨。汀洲窈窕人何在，怅遗佩、拂尘兰浦。涛雪舞。诗愁被东流卷去。
子夜歌 中实见示红桥笛语，谱此继声,清末民国初,程颂万,碍歌尘、绮苏半面，隔断一帘香雾。恁六代、琼枝抛散，尚有荡愁烟橹。桥黯欹虹，笛残邀月，剩曲君能谱。乍艳魄、飞入江南，底事丁帘路窄，不容悉驻。琼窗密、凉飔夕罥，撇下棋声都误。黄雨苏州，白波扬子，添画销魂树。蓦飘灯、近晚酒魂，慵趁潮去。故国河山，凭阑揾泪，只许愁人赋。怕几声、吹破兰宵，玉龙哀语。
浣溪纱,清末民国初,程颂万,昨夜春酲殢海棠。绣屏东畔卸残妆。背人何处捉迷藏。密意鸾笺千万语，销魂雁柱十三行。人间风月转凄凉。
夜合花 题病起美人画帧,清末民国初,程颂万,小胆空房，长眉满镜，画来依约分明。帘栊苦雨，良宵偏做愁声。迟药裹，背兰檠。怕粉绵、兜泪难晴。尽伊思梦，扶头半晌，说也零星。朅来何事干卿。权把屏山六曲，当作愁城。洗娥春困，蝶魂犹颤钗茎。楼絮罥，槛花零。更小桃、啼哑流莺。心事抛针，眼波萦篆，底为珑玲。
清平乐,清末民国初,程颂万,夜明如水。独自和衣睡。漠漠轻寒笼半臂。忆得那人垂泪。关情十二阑干。销魂六曲屏山。刻意伤春伤别，梨花庭院微寒。
喝火令,清末民国初,程颂万,香雾帘前湿，娇云梦里逢。欢期如梦太惺忪。那更海棠幽怨，独自泣愁红。酒醒黄昏后，人来小院中。夜寒香软薄罗重。记得小鬟低语下帘栊。记得小鬟低语，帘外月如弓。
菩萨蛮,清末民国初,程颂万,寒云裹住春无缝。冥蒙天地都如梦。六曲小屏山。梨花深夜寒。钿头金雀翠。十幅帘垂地。池上好风吹。落花香满衣。
浪淘沙,清末民国初,程颂万,闷倚小窗纱。暗损韶华。屏山曲曲暝烟遮。孤负淡黄新月子，偏照梨花。双髻爱盘鸦。小颤灯斜。自将幽怨诉琵琶。空忆小楼双燕语，愁满天涯。
解连环 香篆，和张雨珊丈韵,清末民国初,程颂万,返魂难曳，小屏山一角，冷清清地。蓦茶香、扬转风帘，又偷共春窝，暝愁低缀。病月凄烟，画一个、帘前心字。只梨云断梦，梅雨枯禅，错被钩起。幽欢背灯暗记。记浓熏翠被，罗帐私倚。怕深宵、坐暖檀床，恁钗拨炉灰，自添沉水。琐槛云窗，尽蛛网、露凉频系。绾相思、夜阑篆冷，替侬寄意。
八宝妆 平分，和雨丈韵,清末民国初,程颂万,六曲回环。遮别梦，连朝敌住轻寒。护春三月，空说燕子翩翩。倩影偷窥罗扇底，坠钗错记小帘间。镇无聊、远眉瘦损，空画螺山。兰情宵来未减，记有人暗里，拥髻偷看。障影藏娇，回首便隔人天。香销烛灺梦醒，又何处、寻他双翠鬟。迷藏候，怕袜罗香近，灯昏那边。
锁窗寒 铎铃，和雨丈韵,清末民国初,程颂万,警柝支廊，残虬咽箭，薄寒深宇。檐铃剩魄，一例断愁分付。颤空阶、凄清未休，那回似共离人语。蓦花魂系软，黄昏阑北，怯移纤步。前度。风过处。怅铁马危谯，暝烟悄护。郎当别栈，赚破旅怀如许。怕宵来、灯烬梦凉，院中又战蕉叶雨。最那堪、诉尽乡心，解惜人归暮。
玉漏迟 机杼，和雨丈韵,清末民国初,程颂万,银河天近晚。珠帘未上，一痕波浅。弄影纤纤，逗响乍停金钏。绾定情丝万缕，又暗把、回肠销倦。声乍转。萦香曳梦，似伊绵软。寄伊绝塞流黄，怕梦夐鸳机，雁边秋远。轧轧生寒，竟夕露凉酥腕。浑是残绒唾湿，料帘底、袖绡并卷。愁不见。空余旧情一段。
浣溪纱,清末民国初,程颂万,一曲新词唱恼公。断肠声里去匆匆。销魂人在画楼东。寂寂帘栊杨柳月，愔愔门巷落花风。累伊长伴病愁中。
行香子,清末民国初,程颂万,昨夜风柔。吹醒香愁。凭阑干、忘了回头。亸残红袖，笑蹴莲钩。度水中桥，桥外柳，柳边楼。人间最苦，销魂怨别，别伊时、况是新秋。十分僝僽，一种风流。恨水重重，山叠叠，梦悠悠。
钗头凤,清末民国初,程颂万,杨花薄。梨花落。倩魂低飐秋千索。愁成病。娇成性。阑干昨夜，有人偷凭。问。问。问。绯桃阁。芙蓉幕。柳枝偏似身裁弱。慵扶枕。偷窥镜。帘钩触响，个侬潜等。听。听。听。
绿意 乾明寺梦绿亭,清末民国初,程颂万,一丛寒玉。又一重溪影，照来都绿。石径弯环，僧梦微凉，好个翠阴如幄。小阑干外秋痕瘦，画不出、折枝横幅。有美人、亸袖频来，念取天寒人独。昨夜雨凉新过。四围山气净，石发初沐。露洗琴床，烟幕筠帘，病损半篱残菊。林疏不度斜阳影，待石上、安排棋局。怅客中、鬓发萧疏，转忆故园林麓。
摸鱼子 其一 春雨,清末民国初,程颂万,镇空庭、昏黄时候，愁丝织上帘幕。潇潇瑟瑟凄凄语，闭了一春楼阁。花自落。料定有香魂，黏在秋千索。残灯钿箔。恁无夜无明，乍寒乍暖，空怨梦魂恶。人天恨，一例鸾漂凤泊。繁声休颤檐铎。兜鞋几夕来花径，芳约为伊耽搁。罗袖薄。便湿透啼痕，怕向阑边着。帘钩下却。记逗响沉沉，小楼昨夜，与我细商略。
摸鱼子 其二 秋雨,清末民国初,程颂万,恁芭蕉、枝枝叶叶，夜深都为伊剪。怕听水阁吴娘曲，子夜怨歌偷变。秋梦远。便隔个帘栊，也被他敲断。新凉尚浅。乍逗响鸳帏，消魂葳枕，一夕倍凄恋。声声悄，湿了芙蓉小院。愁心都逼团扇。无情却恨西风冷，吹入回阑一半。帘待卷。堕惨惨凄凄，几叶梧桐片。墙阴那畔。剩点点啼痕，丝丝鬓影，重印旧苔藓。
金缕曲 狂歌被酒，赋此剧哀,清末民国初,程颂万,艳魄埋无地。幸人间、葬花有冢，浇花有泪。月满秦楼箫声冷，吹破人天绿意。吹不散、玳筵罗绮。叱起海红帘底雾，怕酒波、不撼沧溟起。将时节，一重洗。鄂君留得经年被。损盈盈、昨宵风浪，鲛宫尺咫。楚望已无春可饯，相送奈何天里。恨不把、花幡揉碎。料得此身无处着，上江楼、独把危阑倚。千叠岫，万重水。
罗敷媚,清末民国初,程颂万,夜深踏遍珠帘影，六扇窗斜。一剪灯斜。记得红楼是那家。玉阑干畔花枝冷，花似人耶。人似花耶。只隔蒙蒙一面纱。
谒金门,清末民国初,程颂万,屏山绕。湿镜一天清晓。愁似杨枝无力袅。病来春悄悄。镜里长眉未扫。阑外落花红小。今日东风吹大了。帘栊须下好。
高阳台 癸未初春击汰湘沅，舟次无憀，怆吟二阕 其一,清末民国初,程颂万,泪尾侵寒，潮心堕梦，旅怀都趁春慵。憔悴江郎，冷烟又换孤篷。前山浅画眉痕绿，尽湘天、影事描空。最怜伊，露袜琼沙，刬佩鲛宫。一层弧角屏风衬，画初三月子，眉样如弓。渴海雌霓，无端飞上巫峰。黄陵竹子斑斑血，更何须、添印鹃红。太匆匆，万一无憀，来伴痴龙。
高阳台 其二,清末民国初,程颂万,殢雨篷心，弹潮舵尾，春江断送兰桡。冷浸鱼天，一枝凉月吟箫。返魂新柳夸三绝，做颦眉、泪眼蛮腰。系湾头，纵有他生，不似虹桥。当初唤玉帘衣瞥，已心心心上，长遍愁苗。镜海颓廊，居然有个鹦招。过头风浪年时事，待萍鸥、送上离潮。怕横江，万斛诗愁，酒薄难消。
点绛唇,清末民国初,程颂万,寂寞闲庭，归来燕子门空掩。烟丝一剪。搭向阑干畔。柳暖花酥，日暖人偏倦。帘初卷。东风太软。吹入桃花片。
踏莎行,清末民国初,程颂万,花困蜂苏，柳眠莺喘。退红犹似当初见。偷将闲恨嫁东风，泪痕空洗胭脂绵。曲录阑干，秋千庭院。月魂乍近春人远。回身隔个小帘栊，分明逗响双金钏。
海天阔处 春云，和彦清兄韵,清末民国初,程颂万,梦魂比春慵，和愁倚向阑干缺。狞龙出海，满身都带，懒窝云叶。轻欲烘烟，淡疑妨雨，数重纱隔。正神皋昨夜，划开愁界，逗一片、蒙蒙月。怕蹴巫峰仙阙。乍兰宵、楚魂飞越。天东障子，晓来偷变，窈娘衣褶。斗煞梨花，扶慵柳絮，欠些明白。妒红儿立处，髻鬟松了，背东风说。
烛影摇红 题江城恋别图，应蔡竟夫,清末民国初,程颂万,澌雪寒江，一帆低闪天东墨。帆边大别碍人行，不挂峰头月。那夕灯痕槛侧。拗苍龙、一枝吹裂。楼中况有，玉样梅花，不分红白。空怨灵蛛，网愁无缝相思窄。阑干又起鲤鱼风，暝桨催桃叶。那更颦春怅夕。莽前尘、萍踪絮雪。倪迂幛子，抵似蓬山，贮君愁魄。
八声甘州 春宵月下忆远,清末民国初,程颂万,觅诗魂短短画阑边，阿谁替花愁。渐春衫浸了，满身黄月，那角红楼。领取翠帘空色，如水做春柔。钏响支离处，暗拂琼钩。欲犯银槎无路，只钗撩云想，屉被风揉。记掌窝脂擘，红晕那时留。揭笼衣、喘残鹦鹉，怕东风、医病也难廖。危桥路，蒙香未醒，慵赋仙游。
踏莎行,清末民国初,程颂万,蝶带愁归，莺将怨去。抛他密誓深宵语。画廊纤手记分携，依稀认得花阴路。虚白仙龛，闹红单户。小鸾身世吟秋误。伤心泪墨小屏山，为君添画相思树。
买陂塘 听雨,清末民国初,程颂万,正愁人、愁丝未浣，织成帘外愁雨。灯残酒醒香楼窄，撩乱鬓丝盈缕。梯小步。指阑角梨花，冷白蒙蒙处。痴魂暂伫。怪红透蕉心，绿黏苔发，蓦地与春遇。封姨好，款款替侬拴住。画檐飘断离绪。雏鸾院落中门底，宛隔一层香雾。天又曙。漫揾遍慵衾，数遍残更鼓。繁声正苦。怕燕子归来，梁间语涩，昨夜怎交付。
金缕曲 兰,清末民国初,程颂万,露泫啼珠颤。认亭亭、无聊环佩，冷烟庭院。帘底恹恹人卧病，无限态浓意远。任惨绿、舞衫痕变。鹃国一春愁作瘴，指灵均、葬处侬曾唁。坟几尺，恨深浅。楼居不合香君贱。赚词仙、损伊才思，替描芳怨。松畹未妨愁破罅，添得素心凄眷。更压影、花阑魂扁。痴绝晓奁娟楚色，好分来、浅笑浓啼半。湘水晕，照愁脸。
河传,清末民国初,程颂万,春晓。莺恼。起来迟。小庭间捻花枝。被风剪来红一丝。谁知。一双蝴蝶儿。香销烛冷深深院。帘不卷。有梦都寻遍。乍扶钗。暗兜鞋。休猜。夜来难出来。
惜分钗,清末民国初,程颂万,柔肠腻。横波细。一眶秋水盈盈泪。盼天边。月儿圆。记得初三，弓样眉尖。纤。纤。千金意。双蛾翠。倾城得似延年妹。病婵娟。最堪怜。孤负莺花，二月春天。恹。恹。
秦楼月,清末民国初,程颂万,春睡起。昨宵魂梦真难记。真难记。小楼西畔，碧桐阴里。屏山十二相思地。良时十二相思味。相思味。梅心酸透，莲心苦未。
眼儿媚,清末民国初,程颂万,凄凄眉黛妒余妍。风淡落花天。那人情态，那回欢笑，那日窗边。迢迢断梦谁能记，赋别恼江淹。多谢东风，替传消息，吹卷重帘。
鹊桥仙,清末民国初,程颂万,调筝语涩，湔裙意懒，憔悴甚时还可。房栊一片绿阴沉，问镇日、谁来伴我。拓鞋掌上，泛船溪上，兜底思量谁个。不情不绪没人知，只独自、背帘闲坐。
四和香,清末民国初,程颂万,十四丫头春未足。娇小人如玉。学写碧云笺半幅。戏补上、纱窗绿。见客人来低道福。解送横波目。转过回廊才一曲。看池上、鸳鸯宿。
忆少年,清末民国初,程颂万,低摇扇子，笑拈花朵，半窥帘户。空庭怯花落，况黄昏微雨。六曲屏山遮翠雾。便思量、也无情绪。双双白蝴蝶，向花间飞去。
摸鱼儿 荷花生日，偕何诗孙、胡子宽、徐瑞屏、蔡竟夫诸子集三雅亭赋,清末民国初,程颂万,最无憀、酒边愁破，一痕凉梦初醒。虾须半妥羊灯上，眉月掠残秋影。花意肯。算廿四番风，不数奇胎性。饼筵初进。漫答拜深深，弯来藕臂，帘外倚妆靓。亭亭样，问是何年仙孕。华清旧约潜等。贴溪榆荚田田叶，都作洗儿钱认。波似镜。宛醉起扶头，两两鸳鸯颈。情丝系定。恁花笑人痴，酒催诗瘦，日日画阑凭。
踏莎行 其一,清末民国初,程颂万,柳外斜阳，花间断梦。心情病酒芳寒重。雕阑六曲有人凭，苍苔暗补闲阶空。痴绝蜂忙，娇回莺哢。怜伊倩影凌波送。巧持纨扇索题诗，回头半露钗梁凤。
踏莎行 其二,清末民国初,程颂万,白纻衫轻，紫罗裙小。断堤疏柳寻来到。知他门掩阿谁边，红楼那角珠帘悄。叩槛鸥眠，窥菱鸳笑。盈盈女伴归来早。断云残雨做相思，阑干十二空斜照。
摸鱼儿 招同人集瘦秋香榭，因饯何诗孙、蔡竟夫，叠前韵,清末民国初,程颂万,忒惊心、秋风又逼，酒边离思催醒。庭前几叶梧桐坠，错认寒鸦颤影。君意肯。怕裂芰裁荷，未识秋情性。月魂移进。只一个阑干，两重楼柱，花想隔帘靓。平生气，湖海元龙久孕。朅来都算平等。武陵溪上桃花桨，渔父渔娃能认。同掔镜。笑对舞山鸡，已自羞延颈。萍飘莫定。镇咨别添愁，忏愁消梦，同伴小窗凭。
浣溪纱,清末民国初,程颂万,昨夜西风冷翠楼。梧桐叶落下帘钩。月明凉露五更愁。今夜梦魂何处去，醒来宿酒惯扶头。思量只在画屏幽。
虞美人,清末民国初,程颂万,小小回廊花径转。人在深深院。月明昨夜倚阑干。只是更无人与说春寒。罗衫低映梨花白。瘦影湘屏隔。眉痕锁梦太无情。恨煞一帘春雨不分明。
高阳台 灯前梅影一枝，意态娟好，作忆梅词,清末民国初,程颂万,残雪黏帘，瘦禽啼月，忍寒偏是黄昏。一水溪桥，阿谁更倚重门。淡妆缥缈无寻处，向吟边、细诉芳魂。恼相思，一点残灯，一个愁人。婵娟风露空山杳，甚枝南枝北，犹殢香温。冷梦相偎，于今梦也无痕。惜花人别花枝瘦，剩银屏、空锁娇云。好教他，槛外篱边，休种愁根。
摸鱼儿 其一 人日谢何诗孙舍人送酒,清末民国初,程颂万,乍撩人、试灯天气，小阑干外丝雨。何郎无限萧骚意，相约酒徒三五。教且住。看紫陌花灯，门巷停车处。销魂恁苦。记燕燕莺莺，醒醒醉醉，香梦度帘户。休论价，且贳鹴裘酒贾。移来十瓮芳醑。东风催醒梅花睡，酒气隔帘如雾。宾共主。到香榭宵阑，拔剑尊前舞。吟魂万缕。直绕遍天涯，冲寒掠暝，搅作一庭絮。
摸鱼儿 子大明日约饮，先以词谢，叠前韵  其二 何维朴诗孙,清末民国初,程颂万,又他乡、早春时节，试灯风间疏雨。笙萧曾记天街夜，携得杖头双五。行复住。尽软绣层层，都是留人处。回头最苦。算十度蟾圆，琼楼玉宇，如隔万重户。青衫客，莫笑浔阳舶贾。愁来但饮芳醑。丝丝窗外垂杨影，影里半烟和雾。君作主。到明日尊前，帽插杨枝舞。闲身似缕。问早燕新莺，干卿甚事，将我比风絮。
摸鱼儿 李冠卿军门招饮，筵上叠前韵，适子大逾日再招，复以为谢  其三 何维朴诗孙,清末民国初,程颂万,记来时、武陵江上，小桃花似红雨。扁舟摇入春烟绿，惟有白鸥三五。禁不住。又一样韶华，前梦寻无处。鱼香笋苦。祗小阁深灯，金迷纸醉，羔酒笑朱户。风尘外，倘遇鸡林韵贾。相携倒尽芳醑。天涯千古青衫泪，洒作满城愁雾。花月主。让君与阿蒙，并执蝥孤舞。春痕万缕。愿绾定飞鸿，年年日日，重叠印泥絮。
摸鱼儿 其四 朱竹仙以梅花柏叶见怡,清末民国初,程颂万,问何时、江南朱十，仙源一棹曾住。年来渐老愁中鬓，厌听春城箫鼓。情万缕。认罨画溪山，十里桃花路。软红似雾。待买个扁舟，摇来双桨，寻到旧游处。分明是，岩壑后凋俦侣。枝柯曾饱霜露。夜深宜伴梅花睡，茜雪暗堆帘户。群记取。算载酒江湖，惟我堪怜汝。飘零若絮。更惨惨凄凄，潇潇瑟瑟，一夜打窗雨。
齐天乐 其一 人日竹仙招饮六缘馆，为消寒第九集,清末民国初,程颂万,东风莫谩吹愁至，相携慰伊春冷。浅白浮樽，新黄褪额，歌侣年时芳俊。帘阴做暝。黯掠破丝丝，酒边愁影。侧帽相看，隔花人说去年病。珠尘花市又接，杜陵诗思剧，慵唤春醒。槛入新蟾，篱招彩帖，暗促溪桥梅信。兰宵漏紧。怕灯约黄昏，懒寻鸳径。社燕多情，旧巢新睡稳。
齐天乐 其二 叠韵赠蔡竟夫归自塞上,清末民国初,程颂万,貂裘匹马皋兰道，万山围向人冷。盾鼻风酸，旄头月落，羡煞书生豪俊。蘧庐醉暝。尚疑是关前，群松动影。绝塞刀环，替君欢喜替君病。团圆一片明月，恐琼楼玉宇，仙子惊醒。倒尽金卮，击残铜钵，道是天涯谁信。柝声偏紧。有十万红珠，照吾归径。水调飞来，更情深韵稳。
烛影摇红 其一 晨起空斋瓶梅乍拆，横斜有态，孤艳动人。因约同志芰瘦秋香榭，为消寒第十集赋,清末民国初,程颂万,瘦尽湘烟，丝丝窗外柔魂小。帘栊新放嫩寒偏，冷梦空寻到。冶夕啼妆换了。溅脂痕、缃奁冻晓。小楼醒味，禅榻温黁，赚伊花笑。阑畔东风，酒人飘去愁多少。一分愁是一分春，替写相思照。剩碧苔廊未扫。谩由他、西帘日抱。卢家社燕，冷暖无猜，病怀争道。
烛影摇红 和竟夫，叠子大韵  其二 何维朴诗孙,清末民国初,程颂万,记得亭前，荷花遮住鸳鸯小。干卿何事却惊飞，是处都寻到。刚道秋心倦了。又西湖、霜晨月晓。远山眉黛，可似年时，临波微笑。幽梦香酣，小桃枝上啼莺少。管他门外几分春，付与斜晖照。只有垂杨翠扫。向东风、推襟送抱。者般情致，若个无聊，肯和伊道。
百字令 除夕,清末民国初,程颂万,催人莲漏算销魂，第一天涯良夜。烛灺香销帘半卷，梅影又横窗也。爆竹声喧，珠幡影烂，春近闲亭榭。酒边人醉，可堪丝鬓盈把。回省过翼流光，百年心事，齐赴寒灯下。蠹损尘昏书暗叠，莫谩韩穷相诧。纤灶无灵，题糕有韵，曙色阑干亚。兴酣耳热，祭诗应效狂贾。
小楼连苑 人日,清末民国初,程颂万,可怜人日天涯，年年春梦花前冷。丝丝细雨，愔愔薄雾，草堂芳訉。中酒心情，试灯天气，峭寒偏忍。倩疏帘放了，阑干四面，遮不住梅花影。醉里凭肩悄问。问东风、乍催芳信。十分僝僽，三分成梦，七分成病。燕剪娇黄，苔纹恨碧，个侬香径。掩窗纱六扇，银鹦多事，唤愁人醒。
疏影 元夜,清末民国初,程颂万,月魂似水，浸翠帘百幅，峭寒难避。十里楼台，一夕风柔，吹下粉香都腻。盈盈画烛多情甚，照不破、海棠浓睡。笑人生、酒绿灯红，半是客中愁里。惆怅珠阑共倚。听车度曲巷，人醉花市。粉本乌阑，小字回环，只有红红能记。婵娟要斗人间影，略不避、个侬姝丽。算近来、几度销魂，第一落灯天气。
望江南 竹仙有江关之思，因赋八阕，以广其意 其一,清末民国初,程颂万,江南忆，最忆是青溪。柳色断桥双燕子，杏花春水小船儿。三月踏青时。
望江南 其二,清末民国初,程颂万,江南忆，最忆是河房。晓起鹦呼新客至，晚妆人戴夜来香。水阁爱清凉。
望江南 其三,清末民国初,程颂万,江南忆，最忆是红桥。水榭四围阑六曲，晴波一折柳千条。明月夜吹箫。
望江南 其四,清末民国初,程颂万,江南忆，最忆是灯船。凤尾裙儿人按曲，虾须帘子月窥筵。波底照婵娟。
南楼令  中秋瑩园待月,清末民国初,陈宝琛,丛薄易黄昏。众星檐际繁。好山河、生怕墓蟆吞。七宝催修成也未，一年事，彀销魂。秋色正平分。天风吹海云。甚仙人、擎出金盆。只要高寒挨得过，怎秋月，不如春。
尾犯  雁字,清末民国初,陈宝琛,何恨苦笺天，天迥塞辽，风送如墨。旋整还斜，织秋光成画。霜信紧、凭伊报与，旅愁深、无人会得。弋矰休篡，万里南来，防有上林帛。年年劳远目，倚阑处、险断消息。那计东西，悔春泥留迹。谅生性、随阳难写，拟名流、书空太剧。乱鸦更迭，凤泊鸾飘谁惜。
月下笛  促织和彊村韵同愔仲作,清末民国初,陈宝琛,月满西堂，凄凄切切，是何情语。无人和汝。恁抽愁、万千绪。相思金井阑边夜，忍重说、长安旧雨。剩虚楼警梦，孤镫吊影，絮恨难曙。谁误。留人住。奈啜泣王孙，冷吟交诉。金笼买斗，几絇闲杀寒杼。荆驼侧畔伤心过，又枨触、商音一度。藜床下，等噤声偷活，且放秋去。
霜叶飞  落叶用梦窗《九日》韵,清末民国初,陈宝琛,一秋无绪。霜天里，朝朝风萚辞树。夜长还要警孤眠，听打窗如雨。更恻恻、危枝倦羽。添薪虚忆庭槐古。尽唱彻哀蝉，甚处觅、题红那管，客衣缁素。长记九日江亭，商飙猎苇，此题弱冠曾赋。而今人亦秃成枯，赢共阶蛩语。忍撇却、乾梢断缕。飘零休便随流去。但保得、冬心在，转绿回黄，是归根处。
惜秋华  看菊罗氏园用梦窗韵,清末民国初,陈宝琛,似此风光，便归来栗里，成何怀抱。种菜闭门，英雄也曾埋照。秋花瘦本输春，却省得、禽喧蜂扰。只惭愧，衰颠渐秃，乞枝簪帽。容易见花老。趁萧晨转暖，霜姿端好。晚节淡交，可许苇杭频到。长年苦费浇培，剩自怡、地偏园小。看了。恐寻芳、素心人少。
定风波  夕阳,清末民国初,陈宝琛,画里残山一道斜。际天衰草带馀霞。陵阙谁家那忍问。传恨。故宫明灭付归鸦。无分南荣长炙背。何意。晚晴西阁尚留些。还是枯葵偏耐久。厮守。知时让与合昏花。
百字令  晚菊,清末民国初,陈宝琛,褊哉韩子，恨霜中花好，胡为生晚。信自情芳何早暮，篱外西风从换。送酒人稀，餐英客去，独作南窗伴。夷然冰雪，一丛应胜千万。不念三径全荒，颓龄强制，祇就微阳暖。香色过时宁可采，要验天心梅点。畴昔朱门，渊明挤坏，此品谁曾见。署牌珍重，隔年留种休断。
百字令,清末民国初,陈宝琛,一秋过了，看东篱凋槁，霜下谁杰。独立略无迟暮感，自是义熙遣孑。位置南荣，瓦盆未厌，花好还须叶。寒泉相慰，从来不借馀热。犹记老圃亲浇，数丛留殿，纯白逾冰雪。澹到无言偏耐久，岂有缁尘能涅。转眼阳生，与梅交代，芳意何曾歇。落英餐彀，晚香存几休折。
锦缠道  冬至,清末民国初,陈宝琛,九九图成，子半一阳微动。忆郊坛、迭曾陪从。衮龙仙乐千官拥。雪点丰貂，了不知寒冻。剩圜丘归然，盛年如梦。悄黄钟、律犹吹中。尽老来、虚过团圆节，一家三地，又欠搓丸供。
金缕曲  寒鸦,清末民国初,陈宝琛,朔气催成暝。莽沉沉、乱云堆墨，横斜千阵。槐柳故宫深藏处，禁得霜天凄冷。又正恐、争栖难定。寒日无光何时曙，记翩飞、曾带昭阳影。终古恨，几人省。夜啼动搅孤眠醒。更怜伊、月明绕树，最担虚警。投止苍黄知谁屋，接饭丛祠差幸。且珍重、羽毛休损。开口易招南儿唾，漫误人、北雁传边信。头尽白，故山迥。
江城子  忆梅,清末民国初,陈宝琛,暗香入梦正花时，手亲移，尽成围。廿载偕寒，廿载忍抛离。下策火攻新出窖，聊慰眼，怎如伊。定谁索笑绕芳池，纵开迟，易空枝。铁石心肠，能免坐相思。祇恐月明还念我，春又到，几时归。
瑞鹤仙  戊辰东坡生日用梅溪体,清末民国初,陈宝琛,老坡生丙子。算五十三龄，戊辰刚值。奇才践清地。正金莲光下，唏嘘先帝。宫壶拜赐。可曾念、黄州李委。奈从今、白发苍颜，磨蝎命宫难避。长记。乾嘉全盛，岁岁苏斋，胜流高会。奎精画里，衣冠客，尽时制。适先庚旬日，诗龛诗老，南雅芙初并至。恁沧桑、花甲重周，却来我辈。
菩萨蛮,清末民国初,陈宝琛,衣冠筐篚承平景，荒庄回首师门尽。垂暮几门生，酒肴无限情。水乡鱼笋足，投报纷相属。虚耗海滨同，可能存旧风。
菩萨蛮,清末民国初,陈宝琛,送寒并送凋年去，籸盆灶马归何许。别岁比人难，人行犹有还。羔豚相慰劳，但祝年年好。且自酹吾诗，依然是义熙。
菩萨蛮,清末民国初,陈宝琛,居夷虽陋仍吾土，四冬渐长痴儿女。何苦旧京思，人方废夏时。通宵喧爆竹，群办椒盘宿。灯下愧苏斋，细书犹卖呆。
玉烛新  己巳人日集栖白庼,清末民国初,陈宝琛,初正俄七日。数雁后花前，欲归谁得。乍晴旋曀，虚凝望、客里东风无力。臣家旧德，故未忘、生寅时历。忍见此、遗孑周黎，嗷嗷若为安宅。词流会饮高斋，仰壁上英光，中兴名笔。降神辈出，人间世、剥复循环难测。年芳自惜。愧綵胜、金花头白。只剩与、羹菜酬春，题诗寄忆。
汉宫春  新燕,清末民国初,陈宝琛,社雨初零，瞥双双紫乙，下上烟梢。分明海山蛰起，来就春韶。华堂睇遍，尽衔泥、甚处安巢。曾记否，吴宫火及，莫嫌卑陋衡茅。生性最知时节，况炎寒见惯，北雁东劳。堤防饿鸱眼疾，敢爱飞高。禖坛气淑，幸瑶筐、遗卵天教。从贺厦、乌衣门巷，夕阳影里南朝。
淡黄柳  花朝,清末民国初,陈宝琛,无花自若。谁信花朝及。九九馀寒消不得。却累闲蜂浪蝶。虚趁林园侦消息。恁萧寂。东风总无力。稍回暖、霰旋集。看山桃、欲破还邀勒。最是冬郎，往年犹可，悽断今年此日。
一丛花  木笔,清末民国初,陈宝琛,谪仙梦里揣香妍。乱插向晴天。春心未展疑含泪，恁垂露、不著朱铅。偏是曙风，吹开兰蕊，捧日赛初莲。楼前岁岁占花先。紫白斗婵娟。高枝坠瓣无人管，便归去、老秃谁怜。清水院中，双株玉雪，聊自忏情禅。
蓦山溪  寒食,清末民国初,陈宝琛,东风不竞，熟食寒犹剧。嫩绿柳初稊，装点作、千门春色。汉宫传烛，回首艳阳天，半仙戏，万花舆，能料成今日。纸钱麦饭，出郭人如织。饧粥望诸陵，新来事、伤心何极。过家草草，虚忆旧焚黄，黄州感，柳州悲，七载仍为客。
庆春泽慢  蒙赏藤花饼分饷同直溪园,清末民国初,陈宝琛,香夺莲华，甜逾桂栗，内官颁与尝新。玫瑰谁先，一般味取馀春。红绫重啖臣滋耄，更残牙、赐紫增荣。坐凉阴，伴食朝朝，腹负羞扪。京居压架丰茸满，怅花时人远，何况江村。收拾繁英，饼师犹惜温黁。上阳深锁莺衔尽，甚心情、说向程丞。尽分甘，衫袖包归，共饱浓恩。
忆旧游  丰台芍药,清末民国初,陈宝琛,看群芳代谢，占断春光，婪尾连畦。过草桥南望，恐扬州盛日，无此华滋。向时祖园王墅，芜废属场师。问碧玉谁家，销魂值得，留视图诗。噫嘻。驻车处，忍千梢茧栗，卖与凡厮。岁岁兵尘里，恁轮蹄交遝，虐甚风姨。永随洛花先后，名品旧京遣。奈短发羞簪，还怜欲插无古瓷。
探春令  絮影,清末民国初,陈宝琛,是何悠飏，半庭晴日，随风无著。误群儿、扑地还争捉。又斜上墙新垩。六如空相谁真觉。比沾泥奚若。替剩春写照，浮萍一去，底处寻根脚。
点绛唇  泛舟八里台观荷次子有韵,清末民国初,陈宝琛,一舸清渠，曙风障断尘阛暑。过云行处，不带些儿雨。本亦浮家，花欲留人住。无多路。便随香去，收取荷盘露。
梦芙蓉  同梅生嘿园晓泛荷湾,清末民国初,陈宝琛,爞爞熏梦断。喜敲门客到，缺蟾斜瞰。练波双桨，谈笑入葭薍。露香花近远。初阳妆就明艳。未隔兼旬，看缃房翠菂，开谢渐过半。苦念金鳖影畔。牢落红衣，水怨蓬莱浅。比还连雨，伤潦共菱芡。一湾芳自占。舟招况对词伴。记否家江，正鱼肥荔美，和月趁潮泛。
贺新凉  立秋日蒙赏秋叶饼与愔仲同赋,清末民国初,陈宝琛,秋至谁先省，看行朝、毕罗颁下，夏时犹准。袅袅风将凉一味，付与汤官管领。却抚得、银床片影。抚序易生长年感，听哀蝉、还忆莲花饼。包袖热，莫教冷。流民织路无人振。忍回思、承平士女，剪楸簪胜。上苑虫文分明验，凄绝壶飧从径。况旅食、飘零难定。角黍花糕年年事，对旧京、内样滋悲哽。牙齿缺，且留饤。
桂枝香  中秋蒙赏月饼,清末民国初,陈宝琛,中秋又及，正桂子香飘，拜恩笾实。一样团团才满，坼还成十。金盘玉屑分明是，忆冬郎、禁中曾直。倚床闲啖，丹心最苦，素餐滋恧。咄宫阙、何年此夕。便影就山河，怎禁蟆蚀。如许高寒楼宇，寘餐谁璧。合修七宝谈容易，但画地、啖名奚益。太清休滓，含毫欲赋，为君停食。
龙山会  九日集饮味云寓斋,清末民国初,陈宝琛,五度过重九。海曲风光，断送成衰朽。登高无培塿。小楼外、危绿萧疏槐柳。不日奈层阴，及未雨、来中君酒。却牵情，名园咫尺，梦痕非旧。那堪阵阵哀鸿，流转关山，雪早衣谁授。艰难开笑口。风鹤里、差算黄花无负。世事迫偷生，念有弟、先庐犹守。对萸囊、支筇北望，为兄搔首。
八声甘州  寒鸡,清末民国初,陈宝琛,此何声凄绝五更初，三号彻霜天。忆传筹绛帻，重閤乍启，束带呜先。换得千村万落，呼应海潮间。谁复蹴人起，气尽中原。此际欢场耳热，正灯明酒酽，如沸吹弹。任门前风雪，啼断夜漫漫。更哀鸿、相应旷野，盼阳乌、不出怎回暄。最难忘，宣南残柝，戒旦当年。
庆春宫  豹房铜牌,清末民国初,陈宝琛,云黯康陵，芜深南内，片铜剩臭犹剧。蹋鞠朋游，争棋不逊，若曹同此门籍。尾随毡幄，更何羡、穿宫五百。漫劳讥察，义子连翩，况兼豪贼。一从夜度居庸，关钥难遮，印符亲敕。家里忘归，覆舟渔后，歌哭都成陈迹。一朝遗念，只天府、图藏警跸。留名真个，威武馀风，就中呼出。
瑶华  水仙,清末民国初,陈宝琛,兰犹带土，莲不辞泥，怎如伊清绝。模金镌玉，貌不出、一种肌冰肤雪。半窗寒日，尽厮守、又过残腊。却没缘、识面东风，省惹许多蜂蝶。满城心醉唐花，看水石盆中，曾否因热。诗人可恼，浪举似、仙子淩波尘袜。梅兄易谢，纵憔悴、国香休掐。把蒜头、珍重收培，闲岁依然花叶。
淡黄柳  新柳,清末民国初,陈宝琛,回黄转绿。谁透春消息。入画纤眉舒未得。幸语行人莫折。留与千门作寒食。御河侧。青青怎如昔。乍装点、可怜色。忆当年、重为灵和惜。肯信东风，玉关遮断，犹有羌儿怨笛。
应天长  明费宫人故里,清末民国初,陈宝琛,生男莫重，生女莫轻，忠贞或在巾帼。刬尽析津城郭，过闾为凭轼。惜幺么，非闯贼。误利匕、刺仇偏失。恁纤弱，侠烈如斯，一何雄特。闻说寇深时，邂逅中官，频问外消息。处死寸心坚决，谁能犯完璧。从先后，归毅魄。附传尾、藉扶人极。旧门巷，正对宫墙，阅年三百。
醉乡春  酒痕,清末民国初,陈宝琛,试验旧衫回忆。知是几场馀沥。望疑影，嗅犹香，谁信坠欢难拾。惨绿晕成重碧。墟下可怜陈迹。比白傅，说杭州，满襟况更闻琶湿。
齐天乐  早蝉,清末民国初,陈宝琛,羁居又入蕤宾律，新阴蓊然槐柳。苦鹃愁听，荒蛙厌聒，琴曲迎薰初奏。冠矮似旧。任费恨声声，怎消长昼。不是先呜，变商容易落秋后。无情宫树一碧，况芜平梗泛，何限回首。露逐盘移，天留叶翳，高处犹容痴守。违山许久。剩对鬓惭衰，蜕身怜朽。别动经年，更烦相警否。
玲珑四犯  夏夜听雨从清真体,清末民国初,陈宝琛,十斛明珠，不与换今宵，檐际新溜。洒竹喧荷，风过欲停还骤。灯外蓦地倾盆，顿气爽、似聆金奏。恁梦魂冰簟禁否，堪喜旱田深透。梦回翻忆宣南旧。惯残更、徙床惊漏。九重谢降旋忧潦，容易河开口。今日满耳鼓鼙，谁暇问、庶征休咎。剩秃翁支枕，听渗漉，沈吟久。
惜红衣  立秋后五日同梅生重泛荷湾和石帚韵,清末民国初,陈宝琛,夜雨成秋，前尘计日。胜游犹力。一棹香云，疏花恋丛碧。芳辰易驶，倾意待、同舟词客。清寂。支枕扣舷，得斯须将息。铜驼废陌。擎翠摇红，菰蒲恣陵藉。无因再梦化国。海南北。寒却旧盟鸥鹭，自笑万波空历。恁满房心苦，那似昔时颜色。
水龙吟  得碧栖临没手札感痛代哭,清末民国初,陈宝琛,十年望断来鸿，发函乃出弥留顷。苍凉掩抑，死生之际，一何神定。我欲招魂，海天兵火，巫阳焉讯。念百回千结，那时情味，盈眶泪，如泉迸。石帚清狂无命。恁荒波、日亲蛙黾。颓唐尔许，不应真个，江郎才尽。丛稿谁收，审音刊字，吾犹能任。却自怜老耄，君还舍我，就何人正。
摸鱼儿  题子有《填词图》即送其南下便道游岱,清末民国初,陈宝琛,镇相望、两年重见，新霜髭鬓如许。苍茫家国无穷泪，都付笛声筝语。肠断处。对老柳残荷、谁复如前度。江湖倦旅。正妒煞迦陵，及身清晏，满意勘音吕。多歧路，乾净可留片土。年芳恐不吾与。荃茅变化浑无准，虚说结兰延伫。君试数。恁旧社佳俦、沙散何缘聚。匆匆又去。羡巾箧携来，岳莲庐瀑，飞鞋蹑云步。
壶中天  残棋,清末民国初,陈宝琛,一枰零乱，欠猧儿替我，从新翻却。越是收场须国手，不管饶先争著。休矣纵横，究谁胜败，局罢同邱貉。可怜灯下，子声敲到花落。兀自坐烂樵柯，神州卵累，眼看全盘错。大好河山供打劫，试较是非今昨。蜩甲枯馀，玉尘输尽，说甚商山乐。羡他岩老，梦边那省飞雹。
壶中天 破砚,清末民国初,陈宝琛,衰残石友，尽相从劫后，磨墨磨人。整个金瓯看撞碎，画山一角偏珍。对此畸形，依然介性，恋恋剧多情。旧毡虽敝，与伊同伴寒呻。坡老苦说无田，枯还食汝，遭际总承平。乱世全身差自幸，璧完能望陶泓。不见铜山，系囚流窜，惟有断碑亲。半圭乌玉，蛰居聊送馀生。
点绛唇 其一,清末民国初,宋育仁,旧时驿路，荒烟断水无人渡。角声悲苦，吹落谯门戍。寒雨荒鸡、人在山深处。秋镫语，营魂知路，傍绕台城树。
点绛唇 其二,清末民国初,宋育仁,荒村独树，伤心残骑经行路。殿鸱铃语，似说无生误。残梵鱼山、更听清钟苦。深山雨，漏声何处，春辇当年驻。
点绛唇 其三,清末民国初,宋育仁,燕飞传语，纸鸢风断秋来路。青烽魂诉，似唱公无渡。月黑乌啼、斗挂城南树。休回顾，夜潮津鼓，易水萧萧去。
点绛唇 其四,清末民国初,宋育仁,草间蛩语，离宫吊月伤心处。乱山无数，不见高城暮。极目桑乾、肠断回潮去。咸阳炬，可怜焦土，泪洒燕山路。
菩萨蛮 其一,清末民国初,宋育仁,黯然南浦销魂别，画屏梦见关山月。背镜不须啼，隔帘鹦鹉窥。漏声花下露，泪尽天明去。心字麝成尘，炉薰断续闻。
菩萨蛮 其二,清末民国初,宋育仁,马蹄不见车尘路，双鸳径滑苍苔雨。罗幕故低垂，班骓闻远嘶。夜凉偷卜镜。小语防人听。无月照流黄，风开虚幔凉。
菩萨蛮 其三,清末民国初,宋育仁,层楼风雨凭栏望，断虹西角堪惆怅。传语怨青禽，天长海水深。隔河星几点，花露盘中见。银烛自心知，照蚕休络丝。
菩萨蛮 其四,清末民国初,宋育仁,罗襟密掩丁香结，春寒病转回潮热。单梦悔愁痴，灵犀不自持。霜娥同耐冷，惊照婵娟影。细胆怯天明，五更扶枕听。
菩萨蛮 其五,清末民国初,宋育仁,玲珑窗槛方纱白，明灯醒对心如月。闲坐忆来时，画眉妆起迟。虫声惊入幕，翠袖天寒薄。破镜误刀环，蘼芜山上山。
菩萨蛮 其六,清末民国初,宋育仁,口生石阙如何语，生前只有伤春苦。莫唱华山畿，秦王未卷衣。燕梁尘自落，密语惺惺觉，残月梦醒时，乱蝉如马嘶。
醉花阴,清末民国初,宋育仁,烟水波深桃叶渡，又送君南浦。终古夕阳痕，六代江山，合让词人住。垂杨旧巷经行处，道是台城路。燕去入谁家，荠麦颓垣，莫顾雕梁误。
酒泉子,清末民国初,宋育仁,月没帘衣。风紧一声南雁。五更头，孤枕畔。听思归。背灯薇帐垂烟重。天远别，长无梦。病新来，愁旧种。信今稀。
浣溪沙 其一,清末民国初,宋育仁,雨润桐阴昼掩门，碧天苔色近黄昏，隔帘见月最销魂。薇帐烟垂风自飏，兰当灰陷夜初温。此时心上画愁痕。
浣溪沙 其二,清末民国初,宋育仁,枣实离离谥洞箫，黄钟春转柳条条，长干来路是江皋。手冷玉靴诗合谱，心凉绿绮缦初调，对镫人影补离骚。
好事近 其一,清末民国初,宋育仁,吹水落秋阴，乱叶响林声湿。笳吹雁惊寒雨，忆燕帘风入。玉关横柳怕飞霜，笛暗倚楼月。何处木兰烽火，记冷烽人立。
好事近 其二,清末民国初,宋育仁,蛩雨落灯昏，帘湿月黄风急。梦入苍烟人语，动梅根消息。平芜立处是天涯，愁剩一江碧。鸦外青青数点，似楼兰山色。
卜算子 其一,清末民国初,宋育仁,凉月上初更，又到愁时候。掩镜生防见泪痕，却见灯前瘦。门外散歌尘，深院苍苔旧。不怪罗衣舞后单，只怪春寒久。
卜算子 其二,清末民国初,宋育仁,汉转夜无人，心事微云卷。欲约凉蟾说到明，愁被残钟限。帘动有微波，梦瘦江湖远。南去霜天一雁无，字更风吹断。
望江南 其五,清末民国初,程颂万,江南忆，最忆旧宫门。冷月红墙无客到，晚潮青殿傍烟昏。歌舞种愁根。
望江南 其六,清末民国初,程颂万,江南忆，最忆酒家楼。锦旆当门成小市，银灯隔座记藏钩。往事殢人愁。
望江南 其七,清末民国初,程颂万,江南忆，最忆早春前。社燕晴衔飞絮影，纸鸢风扬落花天。白下梦如烟。
望江南 其八,清末民国初,程颂万,江南忆，最忆暮秋天。残照阑干鸦影乱，晚风帘幕燕巢偏。惆怅一年年。
玲珑四犯 花朝,清末民国初,程颂万,今日花朝，昨宵残酒，小楼春思无据。梦黏杨柳影，泪泫樱桃雨。尊前鬓丝几缕。悄东风、糁成飞絮。瘦蝶偎燕，冷鸳憎暝，空绕曲廊步。阑干柳阴迷路。问沉吟掏遍，纤印何许。恼他双燕子，没个商量语。天涯剩有榆钱在，空赠与、莺边行旅。伤倦羽。只带眼都移旧处。
貂裘换酒 酒楼即事,清末民国初,程颂万,一阵催花雨。正愁人、愁春未醒，梦痕浓处。同倚酒家楼上曲，瘦怯东风无主。记故馆、樱桃几树。料得帘栊间病酒，茜窗边、燕语人无语。新脸晕，旧眉妩。醉中空觅杨枝舞。怨兰宵、泪零残烛，小阑朱户。冷冷凄凄花朝夕，婉晚芳韶飘去。休负了、娇红庭宇。十幅蛮笺双翠管，一行行、都是销魂句。宛转意，情谁诉。
蝶恋花,清末民国初,程颂万,窗外樱桃帘里燕。泣翠颦红，有个人同倦。六曲屏山春昼掩。好风吹落桃花片。记得花前双笑脸。语软香低，暗绕回廊遍。掏破旧时红印浅。一枝枝上啼痕染。
月华清 戴淑卿女史为内子画荷花便面，题词,清末民国初,程颂万,月懒兰闺，云慵柳榭。倩魂飘断帘隙。细写生绡，化入暝烟无迹。暗银塘、腻粉吹香，伴那日、曲阑空碧。脉脉镇、含娇欲堕，个中描得。怯咏西楼素魄。剩一缕吟边，茜丝沾湿。睡熟闲鸥，波底梦痕凉白。颤罗衣、画槛风侵，褪不尽、可怜颜色。颦夕怅团栾，小影花阴遥隔。
沁园春 其一 诗孙舍人初度日集三雅亭，赋赠,清末民国初,程颂万,四十无憀，且自由君，卧酒吞花。怕词源倒喷，天容如墨，曲肠横决，海更无涯。而我粗疏，共君豪侠，日醉江楼卖酒家。颓云接，指神州一发，那是京华。当筵黯听琵琶。叹世上浮名薄似纱。算饮酒赋诗，年年累汝，读书好色，事事堪嗟。雪白鸥天，闹红鸳舸，捧碧筒杯两髻丫。为君寿，要百年添闰，不放尊斜。
沁园春 子大二十初度，同人会饮三雅亭，叠前韵  其二 何维朴,清末民国初,程颂万,跌宕程郎，其七如云，有笔如花。正天中节后，命俦啸侣，幽亭一角，在水之涯。四面荷香，双拳鹭小，已到江湖深处家。蹲蹲舞，乍回头记我，二十年华。旗亭惯听琵琶。问坠句何人护碧纱。只而今落拓，臣狂谁及，识君慷慨，有酒何嗟。雨过天苏，风来月醒，树杪遥山露髻丫。凭阑望，怅芦花人远，扇影秋斜。
多丽 乙酉荷花生日，同人小集三雅亭，重拾坠欢，不无怅惘。适竟夫自湘中返，而予与诗孙又将归里,清末民国初,程颂万,梦如烟。蘅皋客感依然。记销魂、扇飔阑角，笑香低障婵娟。剩飘零、青衫红粉，空误了、短鬓华颠。胆怯昏黄，衣怜惨绿，被秋扶梦到鸥边。画一带、相思恨影，波底夕阳天。凉飙起，蓼花深港，泊个渔船。熏酒思、琉璃初泛，晚屏飞浴明蟾。悄鸳鸯、一双儿睡，病杨柳、三两枝眠。妆妆虹波，舞闲江佩，水仙争掷洗儿钱。暗几度，就凉槐影，风叶不惊喧。来宵剩，稀星数点，分黯湘川。
满庭芳 题石顽老人梅石画帧,清末民国初,程颂万,怪石欹庭，冻云连屋，高寒爱住山村。清香冷梦，倩影幻湘裙。寂漠江城独夜，空帘月、瘦到三分。销凝极，东风昨夕，深闭小楼门。武陵。溪畔路，荒园古树，最忆黄昏。有回廊六曲，黏住吟魂。纸上墨痕飘落，伶俜蝶、犹恋残春。春来恨，花天鬓影，吹瘦倚阑人。
沁园春 其一 舟中和诗孙大兄韵,清末民国初,程颂万,我所思兮，濯发沧溟，洪涛逆流。有奇思万斛，浩于潮汐，仙人双髻，醉卧瀛洲。何事淹迟，十年湖海，诗卷飘萧不自由。君须记，有天风刬袂，海气霾舟。吾生酒国堪侯。任醉竹觞荷岁又周。笑健儿身手，短衣长剑，丈夫意气，名马貂裘。水国鲸波，大江虹月，玉垒频年战伐休。烟波阔，挂蒲帆十丈，飞过江楼。
沁园春 其二 偕易六叔由、家兄彦清泛舟游岳，舟中醉赠叔由，兼忆中实蜀中,清末民国初,程颂万,人生百年，以酒为欢，不醉如何。认短篷残烛，霜欺人瘦，空江乱荻，风飐愁多。一棹兰皋，半泓杯影，岳色冥蒙堕酒波。邀君醉，到祝融峰顶，西望岷嶓。群峰万马奔驮。蹴水势昭滩一旋涡。怅江上骚人，衣褰薜荔，天边玉女，髻拥青螺。雁落霜空，猿啼夜悄，一夕愁心冷汨罗。重阳近，怨天涯风雨，梦里关河。
水龙吟 舟中望岳,清末民国初,程颂万,巨灵横劈东南，青天一发蓬莱白。火云烧海，雄风吼雾，壮哉金阙。九面峰回，数帆湘转，半江晴色。问祝融峰顶，潮阳去后，有几个，文章伯。苍莽天西落日，度群鸦、乱峰飞越。神君七二，上封重九，灵光荡击。笑杀书生，壮游腰脚，健如飞鹘。欻一声狂啸，鱼龙梦醒，破寒潭碧。
水调歌头 送诗孙游吴，即题所书东坡大江东去册子,清末民国初,程颂万,冲暝挂帆叶，送子大江东。身边未有长剑，徒欲斩蛟龙。怅望湘皋飞雁，凭吊楼头孤鹤，天地酒尊空。书画米家舫，秋色老征篷。笔如椽，词如铸，气如虹。今夕何夕，离思千种太冥蒙。十幅银钩玉箸，一曲铜琵铁板，墨妙数坡公。醉语不能答，矫首问归鸿。
浣溪纱 题扇,清末民国初,程颂万,一夜秋心怨广寒。清香不断小帘间。画阑私倚记双鬟。衬出可怜颜色好，折枝斜插鬓云弯。倩魂低搦小屏山。
暗香 舟中次叔由韵，寄内子汝南君,清末民国初,程颂万,一重水碧。又一重山影，蘸成愁色。暗罥湘烟，薄暝篷窗乱丝织。料得楼头倦倚。盼天际、雁声寥寂。只衫晕、那角阑干，菊影峭寒逼。休忆。更漏急。恁锦帐泪痕，渍透瑶席。残脂镜里，染作湘波断虹湿。怅望仙源路远，空寄意、江鳞一尺。镇此际，凄绝语，瘦鸳听得。
高阳台 篷窗客话，有感小长芦钓师咏吴江叶元礼事，用绛趺山馆韵,清末民国初,程颂万,腻粉吹香，红阑隔水，柳阴人系双桡。那不销魂，秋来瘦损潘腰。障娇团扇相思字，小银钩、浅画低描。亸珠翘。廿四桥头，月冷琼箫。荷花生日相逢地，怪冷吟诗涩，曾乞花饶。泪泻银河，三生恨碧迢迢。人天剩有青衫泣，病鸳彩翼先凋。到今朝。憔悴西风，刻骨香桃。
长亭怨慢,清末民国初,程颂万,记那日、画帘深处。双笑双携，背灯无语。霜甃芳兰，红心冷抱蝶魂聚。香钩一捻，偏懒向、苔阶步。并坐尚嫌疏，甚底事、来时便去。凝伫。孤篷日暝，断雁空江愁暮。瘦来眉月，莫瘦了、初三眉妩。怕此后、惨绿衣衫，梦不到、昏黄庭宇。伴冷焰残灯，门外病鸦啼树。
金缕曲,清末民国初,程颂万,一夕留君住。甚当筵、背啼红烛，泪零如雨。明日离亭归雁急，我亦轻帆南浦。那更忍、暗催君去。记取小红庭院里，茜窗边、剩曲飘筝柱。都化作，断肠语。才人总为多情误。镇飘零、惜春心性，悲秋词赋。隔着疏帘春未浣，暂许痴魂延伫。怕泪尾、寒侵如许。六扇银屏阑九曲，到临岐、尽是销魂处。空望断，蜀天暮。
醉太平,清末民国初,程颂万,阑边粉香。帘边梦长。笑他双宿鸳鸯。趁今宵乍凉。裙钩半藏。琼梯暗妨。去魂都傍伊行。在桐阴那厢。
曲游春 题双美人垂钓画帧,清末民国初,程颂万,波镜春愁涌，正晓妆梳掠，双倚帘户。嫩绿池塘，问芳踪那日，并鸳无语。恨逐杨花去，被十二阑干围住。立东风、瘦石苔矶，悄忆钿盟南浦。瞥眼蜻蜓飞处。引游鱼唼喋，窥影还误。瘦腕禁寒，恰风回苹末，茜丝无主。底印弓弓步。蓦携手、画桥归路。灯下又绾同心，个人暗觑。
南歌子,清末民国初,程颂万,茉莉攒成髻，芙蓉绣作裙。卿卿小字比双文。未是酒醒时候已销魂。帕上匀花露，衣边带酒痕。夜深私语那堪闻。只隔一重帘子一重云。
浣溪纱 三雅亭禊饮四阕 其一,清末民国初,程颂万,六曲阑干一尺波。销魂无奈落花何。吴娘水阁记闻歌。惆怅柳边新燕子，掠波双尾剪春罗。斜阳信息可知么。
浣溪纱 其二,清末民国初,程颂万,旧梦红桥已十年。好花时节暮春天。断魂人倚画帘前。柳色眉弯双叶小，二分愁思一分烟。旗亭娇唱昵人怜。
浣溪纱 其三,清末民国初,程颂万,卧酒吞花恼阿侬。一年春恨雨声中。采兰时候太匆匆。倚遍雕阑三十六，碧波微蘸杏衫红。倩谁双髻唱东风。
浣溪纱 其四,清末民国初,程颂万,别酒芳襟半已阑。怕将消息问阑干。旧时朱户恁衣单。依约藏鸦杨柳径，软荑浓翠不胜攀。一春花月几曾闲。
玉楼春,清末民国初,程颂万,纤钩并握云鬟侧。深弄小窗明未得。酒魂浓与被香宜，不道早莺催唤别。娇携倚帐柔荑涩。莫谩冲泥怕骢滑。阴晴底事五更来，认取梨花墙外雪。
浪淘沙,清末民国初,程颂万,十二碧阑斜。六扇红纱。隔窗曾记唾余霞。昨夜东风吹淡了，一树梨花。春梦剩些些。那角帘遮。小桃开落谢娘家。溜却玉钗浑不管，爱亸双鸦。
唐多令 秋海棠,清末民国初,程颂万,凉露泻秋琴。垂丝袅碧簪。小蜻蜓、瞥过花阴。滴尽泪珠慵不见，空记取，画帘深。庭院思愔愔。楼空月半沉。可怜红、未减秋心。花影一层阑一角，人去也，梦来寻。
苏幕遮 杏燕画帧,清末民国初,程颂万,定巢分，风剪别。第一销魂，难画斜阳色。露脸烟房春未拆。璅槛单衣，软衬欹红褶。玉楼重，珠桁窄。雨湿慵飞，故垒残香叠。愁共好春无气力。可奈青旗，尚隔烟村北。
虞美人,清末民国初,程颂万,晚妆帘幕愔愔地。无语思量起。一分才思一分愁。人在淡黄庭院小红楼。堆来纸上愁痕满。蓦近浓春晚。此身愿化作花笺。叠遍香闺指印玉纤纤。
高阳台 其一,清末民国初,程颂万,对镜撩花，挑灯想梦，画煤难认芳标。自在帘栊，渌波初染烟篙。沉沉寒食梨花夜，悄亭台、幔卷香潮。误年时、隔雨楼低，伫月厢遥。蜀弦暗涩文园病，赚梦魂飞乱，唤醒嬴箫。抬眼东风，今番尚有红桥。浮花浪蕊涌相讯，裹芳心、只在樱梢。验当初、指印窗红，那角星尞。
高阳台 其二 病酒,清末民国初,程颂万,翳晓疏棂，弄晴烟幕，闷怀离绪恹恹。旅鬓惺忪，暗床弦索空悬。露房烟靥知何限，黯倚墙、临水依然。恁春归、带眼频移，半臂慵添。重帘怯卷瓯香寂，蓦扶头未醒，春在愁边。并袖携樽，记曾月下星前。清吟侧帽无憀极，甚东风、吹恼樊川。认衫痕、香色今番，黯淡炉烟。
清平乐,清末民国初,程颂万,十三年纪。双眼明秋水。记得那回灯影里。替把鬓丝扶起。小名唤作琼仙。荑柔爱拨么弦。伴取张星一个，夜深墙角东边。
添字渔家傲,清末民国初,程颂万,仙山楼阁埋空屿。似斗桃花，吹落檐深处。剪取白云和梦煮。炊烟冱。何人叱起东溟雾。缟夜有灵空傍汝。么凤骑来，不隔溪南路。溪上龙毛长尺许。龙宫女。珊瑚烛海迎郎去。
水调歌头 中秋夜偕张仲卣式恭、家兄彦清玩月，用坡韵,清末民国初,程颂万,万古一圆镜，飞挂有情天。瘦蟾痴魂无恙，流照自何年。我有相思一发，欲寄美人千里，衣薄五铢寒。仙子正双笑，呼我碧云间。琼楼迥，银河淡，不成眠。秋香正熟，今夜还傍画阑悬。漫道姮娥终寡，毕竟吴刚未老，江上待鲸仙。痛饮且须醉，灵药误婵娟。
买陂塘 文战再北，索居寡欢，口占是解,清末民国初,程颂万,问秋来、魂销几度，可还今夜销得。笼鹦谩怯铅霜冷，低影茜纱窗隔。波一尺。乍涨入空帘，荡得愁痕碧。芭蕉几叶。记听雨潇潇，吴娘水阁，轻悔那时别。认罗袖，别泪斑痕折叠。一行行是愁积。银屏画出天涯路，宛在水亭山驿。心似织。算回首秦楼，已是天边隔。青衫数褶。剩酒印模黏，粉香凄黦，不比旧颜色。
大酺 旋朗州，周琴村孝廉饯别，即席赋,清末民国初,程颂万,对柳边楼，楼前路，画出天涯愁色。青衫都湿遍，剩江湖十载，凤乱漂泊。扣槛鸳凉，窥菱燕瘦，今夕旅魂销得。艳才应未减，只吟边减了，鬓丝青缬。怕剪却湘蓠，夜寒波悄，暝篷如墨。曲阑干几折。怅回首、已似天边隔。待记取、帘波似海，中有冤禽，可能销、人间恨魄。认小眉清瘦，有客里、初三蛾月。况同是、身如叶。湘波一剪，不够两鸥浮拍。烟愁共君暗叠。
念奴娇 舟夜,清末民国初,程颂万,暝江帆影，又空湾、逗出数星渔火。柔橹咿哑归远浦，恰趁雁声低和。梦想衾孤，霜催鬓苦，剩有灯怜我。疏钟曳响，枫人数点愁堕。篷底病雨无聊，料香残罗帐，枕偎钗亸。欲倩潮心频寄语，怕被冷鸳听破。柳欲无丝，芦还有絮，一片寒烟裹。明朝挂席，白鸥烟际双坐。
离亭燕 湖汊写望,清末民国初,程颂万,才过苹乡几曲。添了数湾芦竹。点点白鸥天外堕，错认蒲帆十幅。欲化冷鸳鸯，伴取渔娃双宿。一转一层波绿。一望一重烟复。湖雁也如人意懒，不向沙汀晚浴。远浦断炊烟，知有三间渔屋。
忆旧游 其一,清末民国初,程颂万,几眉心月瘦，额角云轻，那日窗边。韵好经秋淡，黯墙阴珠泪，浅晕棠眠。者回梦欹鸳枕，香袅渴龙涎。怕槛璅玲珑，屏迷屈曲，幽憾难捐。灵仙。香界别，悄拾残绒唾，熏费炉烟。特地纱衣换，蓦映胸斜汉，凸衬酥莲。玉箫二分明月，愁鬓恼樊川。怪烛底萦魂，不成真个双泪悬。
忆旧游 其二,清末民国初,程颂万,镇琴心凤冷，箫孔乱孤，迸入凉秋。竹影惺忪地，乍廊停响屉，人黯妆楼。背灯自看愁靥，熏润恼衾裯。况酒醒宵阑，语低香重，促上兰舟。勾留。又今夕，有鸾帕题诗，麝袋藏钩。咫尺层城幻，恁递愁窗眼，不递回眸。短亭一行烟柳，霜翠落苹洲。便盼断芳骢，痴魂尚倚楼上头。
临江仙 题板桥杂记,清末民国初,程颂万,龙虎销残莺燕老，西风一夜南朝。江南何处不魂销。乌啼红板路，花落白门潮。剩得几株残照流，向人犹逞纤腰。招魂重过石城桥。月明楼十四，不忍更闻箫。
洞仙歌 闻雁,清末民国初,程颂万,魂销已甚，又短篷江路。怕听销魂夜深语。恁昏烟叫暝，瘦月啼空，空际恨、飘满十三筝柱。湖天霜气冷，一点秋魂，唤醒菰芦最深处。今夜小红楼，吴语生寒，料也似、背舷吟苦。有梦影、随君返潇湘，认倚定阑干，个侬凝伫。
木兰花慢 初三夕舟次咏月,清末民国初,程颂万,怅天边恨影，浑不管，夜来颦。恁瘦到纤纤，窥来小小，觑破真真。黄昏。画阑自倚，黯盈盈、双照比肩人。孤枕荒江魂怯，小鬟深阁香温。回看。脸晕红新。画一角，楚天云。似娉娉袅袅，十三年纪，略皱眉痕。愁鸳。并舷无寐，暗消凝、汀翠两三分。特地听风听水，那堪伤别伤春。
点绛唇 其一,清末民国初,程颂万,锁梦帘栊，冥冥一片湘江雨。断肠人去。且为今宵住。雏燕雕梁，似说分携语。凝情处。旧时廊户。一角斜阳路。
点绛唇 其二,清末民国初,程颂万,天与多情，那堪更与愁心性。愁多转病。人与花同命。回首秦楼，乍隔人天迥。春将暝。阑干做冷。曲曲相思影。
点绛唇 其三,清末民国初,程颂万,隔岸垂杨，柔丝绾住啼莺小。无郎也好。白水门前绕。几曲烟波，梦破鸳鸯晓。湘江道。客愁多少。新涨平堤了。
醉太平 其一,清末民国初,程颂万,苔痕半墙。花魂半廊。一莺痴语斜阳。说东风断肠。罗轻袂长。蝉低鬓香。隔帘初洗残妆。听声声钏凉。
醉太平 其二,清末民国初,程颂万,罗衣绣纹。帘衣翠痕。去年花底温存。又今年断魂。啼鹃送春。啼莺恨人。梨花燕子重门。剩东风二分。
昭君怨 其一,清末民国初,程颂万,绿遍垂杨远岸。一夜翠痕都减。鸳梦住江南。又春三。三月东风吹瘦。记得别伊时候。罗帐泪偷垂。小鬟知。
昭君怨 其二 舟中听雨,清末民国初,程颂万,绮梦少年抛却。记否吴娘水阁。双脸晕香潮。小红箫。天与愁人无寐。篷背潇潇声碎。此夕病鸳鸯。梦横塘。
昭君怨 其三,清末民国初,程颂万,仿佛乔家姊妹。仿佛谢家才地。生小忒聪明。误双卿。记得枇杷花下。记得郎来系马。记得卷帘钩。替梳头。
广诗中八贤歌 其二 平阳宋恕平子,清末民国初,梁启超,东瓯布衣识绝伦，黎洲以后一天民。我非狂生生自云，诗成独泣问麒麟。
广诗中八贤歌 其三 余杭章炳麟太炎,清末民国初,梁启超,枚叔理文涵九流，五言直逼汉魏遒。蹈海归来天地秋，西狩吾道其悠悠。
广诗中八贤歌 其四 义宁陈三立伯严,清末民国初,梁启超,义宁公子壮且醇，每翻陈语逾清新。啮墨咽泪常苦辛，竟作神州袖手人。
广诗中八贤歌 其五 候官严复几道,清末民国初,梁启超,哲学初祖天演严，远贩欧铅搀亚椠。合与莎米为鲽鹣，夺我曹席太不廉。
广诗中八贤歌  其六 湘乡曾广钧重伯,清末民国初,梁启超,放言玩世曾伋庵，造物无计逃镌镵。曼歌花丛酒正醰，说经何时诗道南。
广诗中八贤歌 其七 丰顺丁惠康叔雅,清末民国初,梁启超,绝世少年丁令威，选字秾俊文深微。佯狂海上胡不归，故山猿鹤故飞飞。
广诗中八贤歌 其八 淮南吴保初彦复,清末民国初,梁启超,君遂之节如其才，呼天不应归去来。海枯石烂诗魂哀，吁嗟吾国其无雷。
喝火令 题浣纱士女册子,清末民国初,程颂万,提窄难妨马，阑空半占花。夕阳如网堕溪斜。浸透一重帘子，吹泪阁窗纱。小影眉边月，啼妆脸上霞。西施生小苎罗家。那日门前，一树柳阴遮。那日柳阴深处，晓梦破啼鸦。
虞美人 其一,清末民国初,程颂万,小红楼上初三夜。面面疏帘下。嫩凉新试薄绵衣。低亸双鬟茉莉与肩齐。尊前乍倚人如玉。天与多情福。酒阑私语唤卿卿。不觉脸波微晕断红生。
虞美人 其二,清末民国初,程颂万,前年记得频相见。豆蔻春犹颤。今年重过宝钗楼。为问鹦哥犹认个侬不。湘天第一花枝好。十五芳名早。茜红衫子不禁寒。生怕月儿移过小阑干。
虞美人 其三,清末民国初,程颂万,朱唇乍启樱桃破。客子魂应堕。尊前休唱背花愁。天末一行新雁过妆楼。银钩小字金泥扇。鬓亸花枝颤。帘钩下却又黄昏。偏是黄昏时候断人魂。
虞美人 其四,清末民国初,程颂万,菊花天气新霜早。簪上双鬟小。闲情易上两眉头。只有娇痴小妹不知愁。瘦来玉骨亭亭影。愿祝花长命。镜中情事阿谁知。记得亲持罗帕洗燕脂。
浣溪纱八阙 其一,清末民国初,程颂万,梦向红楼那角寻。翠帘深锁一重阴。背灯拢髻自沉吟。底许情多成僝僽，断无消息又而今。三生何处湿兰襟。
浣溪纱八阙 其二,清末民国初,程颂万,肠断今年又一宵。花枝依约画帘招。碧天如水坐吹箫。镜里眉痕常似月，酒边心事又添潮。侬魂今夜不能销。
浣溪纱八阙 其三,清末民国初,程颂万,玉瘦花凉月半弓。宝幮轻汗浸芙蓉。隔窗娇眼乍惺忪。曾记刺桐花下立，碧衫低袅画阑风。人间何福似红红。
浣溪纱八阙 其四,清末民国初,程颂万,冷月空帘逗一丝。梦回刚是酒醒时。人生那得不情痴。记许心经为母诵，却凭眉砚写郎诗。旧家风调自矜持。
浣溪纱八阙 其五,清末民国初,程颂万,江上愁心一尺鬟。颓云堆作望夫山。多愁转自不能删。缱绻年时抛钿盒，模黏梦里约金环。好山如画小眉弯。
浣溪纱八阙 其六,清末民国初,程颂万,酒醒香销睡未成。玉壶银箭已三更。提鞋层傍落花行。私约钏痕双腕瘦，乍偎帘影一灯青。昨宵花困恰宜醒。
浣溪纱八阙 其七,清末民国初,程颂万,宝鸭浓销一枕香。绣屏闲卧两文鸯。勾人月色是西厢。银烛漏声双悄悄，玉钗帘影一行行。最无人处断人肠。
浣溪纱八阙 其八,清末民国初,程颂万,夜雨空帘迥自愁。冲寒深巷隔红楼。明妆销黯水沉柔。钏响乍停银错落，烛凉初按钿箜篌。朦胧影事忆从头。
浣溪纱八阙 湘江道中二阕 其九,清末民国初,程颂万,花外春愁荡桨回。柳边残梦渡江来。笛声吹醒玉龙哀。隔岸闪灯楼一角，绕堤穿涨树千堆。篷窗浅醉两三杯。
浣溪纱八阙 其十,清末民国初,程颂万,憔悴江湖只自怜。东风细雨断肠天。落花人别又今年。昨夜红楼疑是梦，今宵银烛不成眠。香销被冷转凄然。
罗敷媚 其一 舟夜闻歌，有赠,清末民国初,程颂万,美人脂粉飘零尽，家住杭州。梦似江州。人别湘天燕子楼。三年已断筝边约，泪阁心头。恨蹙眉头。春锁人间一段愁。
罗敷媚 其二,清末民国初,程颂万,才人词赋飘零尽，花外莺天。萍外鸥天。悟透人间一种禅。三生空忆眉边妩，花倩人怜。人倩花怜。肠断今宵第四弦。
生查子 其一 钏,清末民国初,程颂万,阑畔握香荑，花里停筝柱。双袖乍回时，逗响分明处。琥珀赠从君，翡翠抛怜汝。脱却一边情，枕臂偎郎语。
生查子 其二 耳环,清末民国初,程颂万,小小亸齐肩，灼灼明如月。耳热那时情，背立樱桃雪。低触枕函声，巧绾连环结。蓦到洗妆初，却入妆台侧。
生查子 其三 指环,清末民国初,程颂万,香印嵌珠圆，翠影回金缕。浣了玉纤纤，十指中央住。晓起约葱尖，笑向檀郎语。昨夜梦回初，却入鸳衾去。
生查子 其四 指甲,清末民国初,程颂万,纤影傍妆台，滴粉调新水。嫩护玉葱芽，弹落银筝泪。娇小十三年，不解愁滋味。昨夜小阑花，掐破葱痕细。
清平乐 其一,清末民国初,程颂万,梦魂何处。一夕空江路。欲倩江风吹梦去。又被远山阑住。天边月子纤纤。天涯客子年年。毕竟是侬多恨，如何错怨啼鹃。
清平乐 其二,清末民国初,程颂万,绿阴如网。人远垂杨岸。小艇渔娃低弄桨。也被东风吹懒。啼鹃送却残春。冷鸥偷笑行人。魂向夕阳销尽，淡烟流水孤村。
河传,清末民国初,程颂万,春冷。人病。梦无情。楼上风声雨声。烛花夜凉三四更。谁听。酒阑低唤卿。流苏四角仙风软。帘未卷。幻了埋香怨。断肠春。可怜人。黄昏。一丝花底魂。
钓船笛,清末民国初,程颂万,欸乃似江南，少了桃根桃叶。催醒一江诗思。画鸥天凉白。鹭鸶偷立柳阴桥，吹坠一痕雪。浣了青衫泪，点化桃花颜色。
长亭怨慢,清末民国初,程颂万,甚一片、愁烟梦雨。刚送春归，又催人去。鸥外帆孤，东风吹泪坠南浦。画廊携手，是那日销魂处。茜雪尚吹香，忍负了、娇红庭宇。延伫。怅柳边初月，又上一痕眉妩。当初见惯，只道是、寻常歌舞。念别来、叶叶春衣，已减了、香尘非故。恁短烛低篷，独自拥衾愁语。
江城梅花引,清末民国初,程颂万,潇湘江水腻于油。是人愁。是侬愁。侬若愁时，江水不分流。料得天边今夜月，照江上，冷鸳鸯，双白头。白头白头情未休。花一楼。月一楼。梦也梦也梦不到，谁怨灵修。只恨东风，吹远木兰舟。那日湘纹帘影瞥，分一剪，眼中波，各自秋。
摸鱼儿 自题填词小照,清末民国初,程颂万,忍飘蓬、少年才思，吟边无限僝僽。江湖梦冷樊川鬓，一味阻风中酒。君认否。认镜里秋眉，越比春前瘦。残灯话旧。有腻唾殷红，残醪晕碧，题恨遍襟袖。桐徽寂，冷月暗笼虚牖。小华笺拂痕绉。灵荃万古伤心泪，休种绮窗红豆。空画就。怕侧帽词场，消黯成髯叟。相携醉友。数笛外蘋洲，箫边白石，烟景更谁偶。
江南好 篷窗晨起，展诗孙舍人潇湘清晓册子，爰拟其意，广为十阕。兼述土风，亦竹枝遗讽也 其一,清末民国初,程颂万,湘江好，城郭带江斜。官柳渡头朝系马，估帆堤畔晚归鸦。水上有人家。
江南好 其二,清末民国初,程颂万,湘江好，楼阁隐高层。白入空江三里雾，红摇半夜一痕灯。独客画阑凭。
江南好 其三,清末民国初,程颂万,湘江好，洲渚暮潮中。打桨又添三尺浪，归帆时送一声钟。烟雨太溟蒙。
江南好 其四,清末民国初,程颂万,湘江好，山水最清明。晓起渔家贪晒网，夜凉歌舫学弹筝。人去远峰青。
江南好 其五,清末民国初,程颂万,湘江好，浮黛是君山。种偏灵妃新泪竹，画成湘女小眉弯。空翠有无间。
江南好 其六,清末民国初,程颂万,湘江好，竞渡有龙舟。远见旌旗摇隔岸，近闻箫鼓沸中流。淘尽暮江愁。
江南好 其七,清末民国初,程颂万,湘江好，帆树岸边齐。鸥影白迷天外路，鹃魂红过夕阳西。春涨乍平堤。
江南好 其八,清末民国初,程颂万,湘江好，士女踏青期。宫样鞋帮还却步，苏州风景学裁衣。娇胜若耶溪。
江南好 其九,清末民国初,程颂万,湘江好，风景最宜春。鱼买江村低论价，酒沽山店薄能醺。处处子规啼。
江南好 其十,清末民国初,程颂万,湘江好，风景最宜秋。潮落千帆争树出，江清双鸟向人愁。沉醉洞庭舟。
菩萨蛮 其一,清末民国初,程颂万,夕阳红透阑干角。春人小立罗衫薄。双脸映池波。别来僝僽多。柳丝晴一剪。困得纤腰软。低掐小桃红。玉钗帘底风。
菩萨蛮 其二,清末民国初,程颂万,落红堆上罗衣雪。空庭花气如人白。昨夜小阑干。鹦哥都说寒。蛛丝帘外罥。知了回文篆。侬自怨东风。东风也怨侬。
菩萨蛮 其三,清末民国初,程颂万,画阑干外丝丝雨。落花赚得人无主。帘底二分春。春愁占一分。银筝楼下语。恻恻鸳鸯柱。恩怨不分明。卿卿无那情。
菩萨蛮 其四,清末民国初,程颂万,芙蓉衫子湘裙衩。帘栊一碧人如画。未上小红楼。眼波先逗愁。斜阳江岸别。染出销魂色。此夕梦寻伊。桐阴月上时。
百字令 舟过德山，访亡友徐瑞屏墓不获，怆然倚声,清末民国初,程颂万,荒湾暝色，倏吟魂飘坠，枫林凄紧。几度鞭丝兰若晚，侧帽共探秋兴。鹤外琴孤，蛩边灯瘦，谁与吟肩并。诗坟鬼唱，宵阑白月无影。回忆共砚涵斋剪灯题句，镜里窥青鬓。楚畹灵修空眷汝，底事枉人悲愤。处士经庐，元儒谥碣，黯淡松楸径。凄凉挂剑，不堪欢梦重省。
月边娇 题马湘兰疏竹幽兰图,清末民国初,程颂万,孔雀庵旁，想那日帘栊，梦痕如水。腕低钏重，香扶墨瘦，画出愁边滋味。秦淮那畔，已断了、画楼人倚，声声坠玉。怕暗里、芳魂敲碎。酒边坐暝王郎，吟笺低拂，鬓丝憔悴。寄愁纫畹，单寒倚袖，怎奈月明花脆。南朝梦破，空剩得、美人才子，香缣零落，渍伤心粉泪。
点绛唇 题朱竹仙三三小影,清末民国初,程颂万,三妹清溪，美人占住江南地。六郎才思。泪洒相思字。柳七张三，一种香词腻。人儿媚。翠帘如水。朱十销魂未。
阑干万里心,清末民国初,程颂万,脉脉青春懒上楼。纤纤凉月未成钩。蒙蒙往事怕回头。梦无由。拼得红灯一夜愁。
忆旧游 赠赵仲韬,清末民国初,程颂万,记蛮江路窄，瘴国天低，四月来时。斗大山城里，尽狂奴年少，击剑谈诗。昨宵月明如水，菊影浸疏篱。但绣虎词雄，屠鲸气黯，惟有君知。休辞。须痛饮，算莽莽乾坤，几个须眉。揾遍英雄泪，有红巾翠袖，自写乌丝。夜郎古西南驿，归梦去何之。听画角吹残，商飙猝起群马嘶。
南歌子 其一,清末民国初,程颂万,扶病帘初揭，残熏被半温。调鹦淡伫却回身。不分紫藤花下别开门。烟视移罗荐，云鬟腻枕痕。褪红衫子蹙罗裙。第一销魂时候月黄昏。
南歌子 其二,清末民国初,程颂万,花影窥帘碎，芳魂入镜招。红楼西角蛎墙高。个是三生银汉路迢迢。肺病香熏少，肠回酒未消。新裙百蝶绣红绡。记剔银灯亲检折枝描。
湘春夜月 竹仙武陵寓书，谓素缘词债，当有偿矣。谱此以践夏初之约,清末民国初,程颂万,乍来时，一帘斜月黄昏。记取小语衣边，分赠与啼痕。欲倩灵蛛写怨，怕蛛丝太弱，不织回文。怪烛偏阑转，忽携黯省，各自含颦。一团赪玉，明妆照水，天为谁春。惜别帘笼，空自有、翠鹦凄语，分付愁人。迢迢瘴岭，只梦中、曾见朝云。问甚日，向灯前拥髻，拭伊粉泪，沾湿罗巾。
西子妆 月夜怀玉清仙馆,清末民国初,程颂万,媚脸藏春，烟眉锁恨，料得晚妆初卸。阑边月子正弯弯，记年时、凭肩清话。帘钩写挂。被风揭、画罗裙衩。昵人前，只鸦鬟未整，钗儿溜也。怜今夜。旅客蛮江，飞梦红楼罅。知卿拥髻不成眠，掩双扉、漏阑灯灺。伴伊兰麝。定添个、影儿如画。蓦惊回，又是晓钟敲乍。
清平乐,清末民国初,程颂万,浅啼浓笑。碧玉年华小。昨夜梦中曾见了。今日相思颠倒。飘零远徼风烟。蛮花不受人怜。自笑少年书记，真成薄幸樊川。
青玉案,清末民国初,程颂万,月明如水筛寒竹。悄自倚，阑干曲。一阵风来香断续。几时重见，双鬟茉莉，帘外人新浴。五更清泪抛红烛。梦回依旧空床宿。锦瑟似人人似玉。料伊今夜，枕函钗坠，梦掩屏山六。
唐多令,清末民国初,程颂万,五月已如秋。蛮天酿客愁。又潇潇、雨上帘钩。梦醒三更闻画角，知此夕，客边州。别泪渍衾裯。浓香一半留。记画眉、人在西楼。肠断猛峒江上水，偏又是，向东流。
八声甘州 中秋前三夕听秋榭望月，同马君孝鞠,清末民国初,程颂万,认蛮天月子太无聊，今宵又窥侬。蓦廊回烛转，沉思露笛，咽响霜钟。褪了夹纱衫子，加上薄棉重。竹影摇窗罅，旅梦惺忪。边楚雁行难度，是乱山千叠，阑住西风。鉴素娥赪玉，塘水浸芙蓉。并阑干、黯寻棋局，剩三秋、蛮语慰飘蓬。须寻醉，愁丝罥住，莫挂帘栊。
齐天乐,清末民国初,程颂万,江山瘦了才人骨，扶鞍未妨娇马。响屟埋鸳，遗邱引虎，空怆吴宫残霸。东风许借。拓花外鸥天，柳边鸳社。四百琵琶，酒阑愁向曲中写。东吴年少俊侣，算迦陵竹垞，同峙三雅。老却西风，苏台仕女，闲剩纤腰一把。座中听者。怕此夕箫声，两头吹哑。断梦蛮江，隔帘寻旧话。
百字令 孝鞠属撰姬人淡芗墓志，酒边凄语，辄用泫然。爰赠以词，当小青秋坟之唱,清末民国初,程颂万,黄茅瘴里，恁西风吹醒，愁人两个。回首少年轻侠事，君亦词场无那。霜急呼鹰，林昏射虎，壮志惊相左。万山围梦，吟魂都被愁锁。剧怜沦落天涯，昵伊红袖，便赋风怀可。月也似花花似玉，梦也与花同卧。寻到鸳边，招来鸥外，空忆卿卿我。比红儿曲，墨痕香印重涴。
兰陵王,清末民国初,程颂万,画栏直。逗出颦红怨碧。斜阳外、低闪灵旗，还带西风断魂色。愁心裹瘴国。初识。花应笑客。伶俜影、扶下素帏，抱月飘烟不盈尺。弓鞋黯行迹。悄拂水欹裳，借槛铺席。流萤饱掠花阴食。只烛颤凉蕊，网分斜幔，秋魂飞过树外驿。又归断桥北。凄恻。暗尘积。共倦客蛮天，香色都寂。凄凄冷冷清清极。剩树杪蝉语，乍闻箫笛。花灵肯首，似感我，泪暗滴。
买陂塘 张小帆郡守属余颜其室曰渊静居，因出观叔宪张君绘图一帧，奉题,清末民国初,程颂万,隔帘纱、画栏疏柳，层层都是空绿。一分屋绕三分水，更带二分修竹。鸥未浴。记散发人来，帘卷朝初沐。王家画幅。问三泖渔庄，五湖蟹舍，何似此中屋。杭州守，记撤宫莲双烛。西湖又占清福。茶瓯药裹容清课，日日临流濯足。莺去谷。好买个溪山，添个人如玉。携儿唤仆。便拄杖林边，题诗石上，看画远山麓。
清平乐,清末民国初,程颂万,风斜雨小。自卷疏帘悄。满地绿苔慵不扫。墙角一枝红蓼。秋魂瘦到黄昏。药罅经卷相温。不似去年今日，有人低映中门。
惜红衣 秋眉,清末民国初,程颂万,菊学人慵，花欺黛褪，洗妆无力。瘦减春娇，曾窥镜中碧。丝丝断柳，浑不似、弓弯颜色。私忆。勾住病魂，断东风消息。小鸾砚侧。颦役西风，春余恨轻别。阿郎替画，画个初三月。黛语酒边飞到，恐有雁儿知得。莫损他蛾翠，今夜月明霜白。
齐天乐 秋鬓,清末民国初,程颂万,丝丝吹瘦花前影，潘郎病余情绪。碧衬钿凉，翠拈螺小，曾共鸾篦掠处。凭阑私语。蓦簪住秋痕，菊丛凉雨。镜里偷窥，杜娘身世黯如许。琴边记调弦柱。恁东风吹损，香薄如雾。凄断蝉声，撩遍斜阳，赢得乱愁千缕。坠钗怜汝。怕罥住帘钩，化愁飞去。禅榻清吟，夜阑搔更苦。
月华清 秋魂,清末民国初,程颂万,小胆妨萤，潜踪趁蝶，被风招到深宇。冉冉随郎，迷却一条归路。乍记起、蟋蟀帘栊，浑忘了、凤凰窗柱。无语。恁苔松竹脆，那般酸楚。仿佛六曲阑干，有几个花灵，伴伊来去。不畏蛩啼，只怕晓钟惊汝。颤荒烟、篱角残枝，避冷露、楼阴纤步。延伫。待留他月子，替伊为主。
水龙吟 秋影,清末民国初,程颂万,一丝袅断空蒙，层层隔住秋千径。将明半灭，乍晴还雨，欲窥无准。碧剩帘垂，黄余叶褪，颤愁低认。把阑干掏遍，帘栊倚倦，暗添上，罗衫印。消息斜阳无定。怨灵蛛、绾成烟暝。遮来不断，移来待转，数重纱映。立悄枫人，摘残橘婢，玉绳初亘。又罗云罥树，扇飔敲竹，做今宵冷。
翠楼吟 秋病,清末民国初,程颂万,冷黛攒眉，娇黄褪靥，翠罗人卧清晓。秋花扶瘦影，只拌得、药罅诗料。问侬恁好。镇一味恹恹，懒啼慵笑。离魂槁。芙蓉墙角，一枝红了。谁料。别后樱桃，剩相思刻骨，新凉又到。玉颜憔损，也羞握、宝菱低照。帘衣风峭。谩医得愁心，阶边茜草。催人恼。支颐红泪，雁啼霜早。
望湘人 秋卜,清末民国初,程颂万,问拜残娥月，礼罢瑶星，小楼人在何许。响妒金钱，数拈红豆，添了阿鬟愁绪。恨亸眉棱，颦回心角，要侬知汝。倩紫姑、双判梦中，银汉可能相聚。小立雕阑风露。又指尖轮遍，明朝十五。祝双飞蟢子，稳占归期休误。嗔婢挑灯，邀郎选梦，凉夜钿盟无主。怕晨起、鸳瓦微霜，灵鹊昵人私语。
天香 秋衾,清末民国初,程颂万,梦怯鸳宽，愁偎风小，新凉昨夜初试。簟晕灯移，枕棉香薄，孤黯绮栊情思。霜空月皎，裹软玉、珊珊眠未。病损花黄暗省，轻翻浪红慵起。魂销嫩寒似水。枉攒成、合欢心字。绣满折枝，蝴蝶已干双翅。不道秋来揾泪。却无夜、无明恋伊睡。好梦频频，恁能瞒你。
绿意 秋簟,清末民国初,程颂万,玉肌寒沁，翠帘不卷，平贴波影。恰好初凉，半褪纱衣，八尺钿床刚称。湘妃忍渍眠时泪，有点点、断红斑认。记贪欢、一晌留郎，却怪夜阑清冷。昨夕痕酥玉体，背人灯、下看如掏纤印。特地商量，换了龙须，蓦近中秋时分。江干黄竹依然在，是作了、女儿箱剩。怕冰魂、夜夜销来，帐外烛花低哂。
桂枝香 秋阑,清末民国初,程颂万,层层卐字。又勒住斜阳，勾人情思。窄径弯环，褪了些儿苔翠。深深几曲回廊隐，剩流萤、越防飞至。个侬行处，半身遮断，夹纱衫子。料不是、慵扶倦倚。是怯了西风，吹梦帘底。十二周遭，不见那回双髻。蓦禁风露中宵凭，认昨夜、星辰如此。玲珑一角，莫教偎捻，海棠红泪。
高阳台 秋屏,清末民国初,程颂万,睡鸭宵偎，粉蛾晨贴，曲房遮断难寻。敌住霜威，不教移入帘阴。沉沉十二连环影，认眉山、瘦却秋深。蓦题诗、六扇琉璃，墨黦香侵。个侬悄记巫峰路，黯藏娇贮恨，坠响斜簪。里外分明，夜来微逗琴心。那回潜听鸳鸯浴，却迷藏、悄地愔愔。画潇湘、十幅无多，水墨云林。
凄凉犯 秋帐,清末民国初,程颂万,垂罗四角。凉飔罥、撩人自剪红烛。潜钩不响，芳酲未解，偎郎睡熟。吹香断续。是茉莉、攒成六曲。怕宵阑、灯花恨簇，断梦妒冰縠。钏响回身处。几个凉蚊，伴他幽独。九华漫掩，莫惊醒、个人红玉。绣额低悬，怅魂阻、一层纱绿。料尖风、此夕不许，上翠褥。
八声甘州 秋帘,清末民国初,程颂万,黯凉萤、低入楼阴，窥人又飞还。蓦回头咫尺，琼钩下了，便抵蓬山。秋冷宝奁偷挂，斜月一弯弯。窣地花枝影，兜上娇鬟。侵晓冰容未浣，且贪垂银蒜，不许侬看。傥眼波流俊，那日在湘湾。乍掠破、一声残玉，听萧萧、几叶下空阑。料鹦鹉、隔窗偷觑，好语须瞒。
过秦楼 秋扇,清末民国初,程颂万,凤竹妨星，蝉纱妒月，素手携来庭院。昵伊分与，一半凉飔，却障断红双脸。空自画了桃花，赢得西风，者回肠断。笑痴萤不避，趁来阑角，几星频颤。空记得、汉殿纨匀，湘湾竹脆，却在钿床东畔。泥金小字，只倩侬书，自绣鸳鸯一面。谁信团圞，为伊蓦到秋深，把人偷骗。记青鸾曲散，何处花边酒满。
念奴娇 秋衫,清末民国初,程颂万,酒痕偷涴，又泪痕淹透，两重愁色。杏子单纱丝怕损，双手为伊亲叠。褪却嫣红，湔来惨绿，病了黄花节。竹阴偷过，忍教筛上明月。谁料瘦减腰围，未能瞒过，两幅青丝褶。帘底余香熏未减，却又西风吹彻。记得当初，小蛮针线，金钮松时窄。为侬典尽，俊游年少词客。
菩萨蛮 拟艳，集唐十阕 其一,清末民国初,程颂万,兰回旧蕊缘屏绿。美人独在空房宿。遗落凤凰钗。浇花湿笋鞋。烛分歌扇泪。含水弯蛾翠。欲寄未归人。书羞字不匀。
菩萨蛮 其二,清末民国初,程颂万,著词但见樱桃破。妆成只是熏香坐。隐语笑芙蓉。罗衫袅向风。露从今夜白。空见凌波袜。生肯不风流。迷藏有旧楼。
菩萨蛮 其三,清末民国初,程颂万,钿蝉金凤皆零落。内人恐要秋衣着。强笑欲风天。身回夜合偏。别中还梦别。彼此名言绝。多病意常违。迟眠人不知。
菩萨蛮 其四,清末民国初,程颂万,更无人处帘垂地。桃花脸里汪汪泪。忍妒泪休匀。非愁亦有嚬。啼时惊妾梦。会与秦楼凤。教妾若为容。难分此夜中。
菩萨蛮 其五,清末民国初,程颂万,楼台深锁无人到。神仙得似红儿貌。信到落花时。惟教梦寐知。密书题豆蔻。强饮沽来酒。死忆有情人。香笺墨色新。
菩萨蛮 其六,清末民国初,程颂万,忆得双文衫子薄。夜深斜搭秋千索。一夜好风吹。含啼向彩帷。红楼三十级。绮阁临初日。眼尾泪侵寒。帘烘欲过难。
菩萨蛮 其七,清末民国初,程颂万,落花不语空辞树。伴郎翠凤双飞去。芳草踏青期。居然似梦归。羞多转面语。有意通情处。春思结垂杨。断肠还断肠。
菩萨蛮 其八,清末民国初,程颂万,东风小饮人皆醉。房房下着珠帘睡。压酒及花时。长醒也是痴。防闲襟并敛。艳极翻含怨。娇倚钿箜篌。云轻雨易休。
菩萨蛮 其九,清末民国初,程颂万,好风傥借低枝便。此身愿作君家燕。飞燕在昭阳。春风引梦长。不知何处恨。已带伤春病。娇甚却成愁。空帘且梦游。
菩萨蛮 其十,清末民国初,程颂万,明朝惊破还乡梦。银筝夜久殷勤弄。怪客有春愁。娇歌半欲羞。绣衫金騕袅。何处深春好。泪粉玉阑珊。鸳衾不识寒。
阮郎归 集六一词四阕 其一,清末民国初,程颂万,门前杨柳绿阴齐。年前心眼期。人生自是有情痴。低头双泪垂。寒水碧，草烟低。行人去路迷。来如春梦不多时。而今花又飞。
阮郎归 其二,清末民国初,程颂万,拟将沉醉为清欢。黄昏独倚阑。一重水隔一重山。夕阳楼外闲。愁眉敛，晚妆残。拈花子细看。锦屏罗幕护春寒。无人整翠鬟。
阮郎归 其三,清末民国初,程颂万,关心只为牡丹红。携手玩芳丛。垂杨紫陌洛城东。无物似情浓。慵不采，觉春空。何处认郎踪。吹开吹谢苦匆匆。还解嫁东风。
阮郎归 其四,清末民国初,程颂万,莫教银烛促佳期。离人殊未归。夜来风雨转离披。无花空折枝。春艳艳，梦依依。阳台行雨回。琵琶傍畔且寻思。啼妆更为谁。
玉楼春 再集十阕 其一,清末民国初,程颂万,谁知闲凭阑干处。惟有绿杨芳草路。楚王台上一神仙，赢得百花无限妒。香车系在谁家树。泪眼倚楼频独语。日斜归去奈何春，满眼游丝兼落絮。
玉楼春 其二,清末民国初,程颂万,腰柔乍怯人相近。红日长时添酒困。见来无事去还思，满眼泪珠言不尽。簟香卷穗灯生晕。梦又不成灯又尽。隔帘风雨闭门时，万叶千声皆是恨。
玉楼春 其三,清末民国初,程颂万,也知自为伤春瘦。清淡园林春过后。落花狼藉酒阑珊，双手舞余拖翠袖。叶间梅子青如豆。醉拆嫩房红蕊嗅。无人堪与补残枝，风雨时时添气候。
玉楼春 其四,清末民国初,程颂万,绿鬟堆枕香云拥。半醉腾腾春睡重。休回娇眼断人肠，一片风情无处用。沉沉庭院莺吟弄。正是浴兰时节动。无情花对有情人，倚阑无语伤离凤。
玉楼春 其五,清末民国初,程颂万,阑干倚遍重来凭。不奈多娇长似困。年年三月病恹恹，堪恨风流成薄幸。珠帘半下香销印。欲扫残红犹未忍。不随流水即随风，满眼凄凉愁不尽。
玉楼春 其六,清末民国初,程颂万,楼头望断相思眼。脉脉横波珠泪满。人心应不似伊心，可惜天教生处远。春葱指甲轻拢捻。再拜敛容抬粉面。却嫌裙慢褪纤腰，点检如今无一半。
玉楼春 其七,清末民国初,程颂万,南园粉蝶飞无数。挽断罗衣留不住。多情翻却似无情，去便不来来便去。行人只得偷回顾。泪眼问花花不语。日斜深院影空摇，墙外有楼花有主。
玉楼春 其八,清末民国初,程颂万,愁眉敛尽无人见。牙板数敲珠一串。新声难逐管弦愁，无肠更为新声断。新愁长向东风乱。莫到落花飞似霰。人生何处似尊前，记得玉真初见面。
玉楼春 其九,清末民国初,程颂万,绿杨深处秋千挂。束素美人羞不打。闲愁闲闷昼偏长，小院深深门掩亚。日炉炭暖熏兰麝。天与多情丝一把。等闲妨了绣工夫，傅粉狂游犹未舍。
玉楼春 其十,清末民国初,程颂万,花开未老人年少。顷刻光阴都过了。坐来虽近远如天，天若有情天亦老。人将红粉争花好。春色只宜长恨少。寻思还有旧家心，老去风情应不到。
鹧鸪天 题张雨珊年丈湘弦离恨谱，集句,清末民国初,程颂万,才子诗成定可怜。能言青鸟罢衔笺。深知身在情长在，可得潸然是偶然。歌婉转，月婵娟。遥将红泪洒穷泉。相思只傍花边立，自古多情损少年。
台城路 和叔由韵,清末民国初,程颂万,斜阳又送春人去，阑阴坠愁飘满。绿衬鸥天，黄移蝶路，忆否年时寻遍。卿休再劝。算已是飘蓬，两边绿浅。那日帘栊，一层勾了一层怨。腰围销瘦似我，况东风昨夜，吹得鹃远。稚柳围廊，狂花掠榭，曾系玉骢魂断。刘郎去晚。只半霎天涯，笑桃人面。剩有柔肠，为伊千万转。
一萼红 咏纸媒,清末民国初,程颂万,捻春纤。爇芳心半点，红得到侬边。小炷樱酣，斜弯藕瘦，坠愁低袅微烟。记擘向、谢娘双手，凭玉案、搓作并头圆。水盼熏笼，电回窗罅，嘘暖吹寒。走近碧纱幮里，有银荷未上，还倩伊然。卷欲同蕉，多还束笋，玉栊犹记分笺。笑郎心、较渠还热，裹相思、一寸一缠绵。却怕尖风损焰，背过帘前。
沁园春 其一 中实谋游衡岳，先赠以词，用刘龙洲韵,清末民国初,程颂万,十日长沙，痛饮狂歌，人生乐哉。甚濯锦坊边，诗催鹏去，湘春门外，客共鹃回。湖海才名，中原行脚，落日愁登古吹台。凭阑处，指黄河一线，天上流杯。岳阳黄鹤飞来。看次弟衡云为汝开。只尧女祠荒，颓云卷幔，昭王滩窄，雪浪成堆。峋嵝无碑，空灵有岸，江上犹寻隔岁梅。催君去，笑扁舟东下，我却迟徊。
沁园春 其二 再叠赠叔由,清末民国初,程颂万,少日文章，痛哭谁如，我与尔哉。算重阳风雨，先催客去，清明花柳，又载诗回。作两生行，过三闾庙，今日应无市骏台。狂来也，只青琴濯砚，红袖传杯。客心海国呼来。却系缆湘干未忍开。问千金买赋，笑余饥走，万山锁梦，累子愁堆。子正依余，余翻别子，一例齐年感赋梅。还西笑，只高城落日，为子低徊。
凤凰台上忆吹箫 钗，和姚二叔慈,清末民国初,程颂万,髻趁盘鸦，妆催坠马，奁衣欲下还停。有两枝龙凤，钿盒装成。递向玉奴纤手，回皓腕、自插殷勤。香盟负、簪边想坠，烛底敲频。销魂。帘前溜也，又拾向裙边，七宝斜横。傍檀郎茸帽，微印春痕。昨夜粉蛾窥焰，还曾剔、一剪兰茎。和伊画、梦余蕤枕，黯损鸾纹。
湘春夜月 湘苹馆听雨，和中实，同黄雪舟韵,清末民国初,程颂万,暗还明。小帘飘满诗魂。恰是四角垂罗，低漾烛花昏。一种少年心事，把淡欢浓怨，占住芳春。怕那边阑角，梨花先褪，空剩香存。楼阴窄窄，来香有路，去梦无门。此夕衾窝，定涨了、一池鸳浪，难阁行云。花枝太弱，莫枯他、两地愁根。算便有、那灵蛛结网，也兜不住、天上啼痕。
浪淘沙 和中实,清末民国初,程颂万,斜烛背床阑。小梦阑珊。鸳衾一夜忍兜寒。隔着淡窗疏萼影，春在魂单。蹙损小眉山。唾袖痕殷。留欢底事出帏难。阁住些些愁影子，心上眉间。
眉妩 和姚二易六，同白石戏仲远韵,清末民国初,程颂万,又鸳行月悄，蝶路烟疏，勾恨入箫眼。那角回阑底，私凭处、窥侬曾记双燕。闲情自款。道别来、多受春感。想花落、有小鬟埋也，比枝上犹暖。何限。清歌未散。背低帘短烛，凄写愁翰。绿黯烟帆迥，湘栊外、因卿还系柔缆。杨花万点。未上衣、先共魂远。只今夕楼阴，愁占了，没人见。
念奴娇 和姚二录别,清末民国初,程颂万,早春衫子，有酒痕和泪，暗抛愁雨。兰艇官河湘路暝，黯被歌留愁住。烛晕屏边，醉余裙角，题满销魂句。共君憔悴，带围宽褪如许。还又西笑长安，乱山残驿，画出相思路。北斗以南吟社鲜，眷我天涯游旅。缚虎心雄，屠龙伎拙，莫为填词误。分携回首，楚江无限云树。
金缕曲 湘社集既镌，乃以业稿瘗于蜕园西隅，碣曰诗冢。以词二阕媵之，并柬诸子同作 其一,清末民国初,程颂万,廿六年间语。谩凭伊、诗来累我，驱之不去。楚畹春蕤湘客泪，洒作满江愁雾。看白日、鱼龙掀舞。怕是人间无住着，好寻他、一片西园土。聊荷锸，且埋汝。湘州灵气能千古。数当时、帘栊十二，酒徒三五。湖海元龙争自喜，莫诧韩穷相遇。任词魄、沉埋花坞。浩劫红心春烧冷，有白虹、绕遍楼阴树。天莫问，恐相妒。
金缕曲 其二,清末民国初,程颂万,刘蜕遗编重。瞰名园、苍松紫桧，下留文冢。鸾鹤青冥怀倦羽，后劫诗魔相共。怕岑寂、夜台吟讽。骏骨黄金空自感，远郊寒、且把穷来送。君在世，等无用。浮生天地都如梦。好招他、墨魂千点，墓门低拥。已是葬花时节了，风雨更寻诗垄。呼李杜、来为翁仲。似瘗衣冠梅岭雪，趁月明、有客骑么凤。歌与泣，幻愁种。
莺啼序 连句，和梦窗韵,清末民国初,程颂万,清明又催过了，有啼红入户。隔斜照、天外朱廊，那边帘影吹暮。缀青子、枝头暗满，阴阴几日成芳树。怨东风容易，飘零一池飞絮。十里扬州，媚脸断粉，悄吹香似雾。指阑角、曾掏春纤，笑桃人寄情素。系斑骓、依依细柳，乱愁织、柔丝千缕。翠堤阴，双桨来时，乍惊眠鹭。兰因待证，蕙约教寻，更垂念倦旅。奈恨袅、倩影奁际，宝篆芬冷，两地柔肠，泪珠悬雨。横塘路杳，情波双掬，分流何事郎行速。送征帆，又没湖南渡。空怜碧玉，无端数点梅花，似梦暗坠香土。清歌易感，况是钿箫，唱小红白苎。渐半晌、吟魂敲碎，化了离痕，紫燕文鸾，昵人娇舞。谁知锦瑟，年华偷换，青衫重到寻旧馆，但荒尘、栖老鸳鸯柱。还将水驿山邮，画入银屏，认侬在否。
戚氏 湘社散后旬日，海年兄将如黔省，大定公予愈赴京兆试，复连句录别,清末民国初,程颂万,褪红天。昵人楼角断虹悬。扇拥朝啼，帘垂晚汐伴离筵，凄然。暗相煎。东风催别在侬先。天涯不共归路，苦教青鬓促华年。万翠幕鸳烛，钿箫鸾帕，忍看抛向谁边。只西窗夜话，凄断风雨，还更无眠。还念北马南船。春又尽也，别泪坠湘川。相思远，短歌燕筑，病骑黔关。太绵绵。怕梦不到万山。千驿响送啼鹃。夜郎吊李，日下呼荀，有恨飘满琼笺。十载填词，憾狂名，却受燕感莺怜。画出蘅皋别意，只斜阳、不认旧吟鞭。瘴云尚隔趋庭，算君此去，愁与诗为伴。眷客程、乌哺情何限，空惆怅、江上蛮烟。误翠堤、柳乍吹绵。向旗亭、那角倚阑干。共君添得，莺边行李，一檐花寒。
绕佛阁 北征将发，中实、叔由以连句词来，要余往湘真馆，不获改辙，谢之以词。同清真韵,清末民国初,程颂万,楚峰乍敛。云做暝色，寒逼江馆。沙际篷短。去魂只隔，湘天一层幔。泪笺涨满。空被雁语，催得人远。羁梦宵惋。柁楼犹认，春边别君岸。夕更何处，浦口蒲帆悬雨线。还忆背缸，赪痕匀粉面。又绿破鸥汀，波迅如箭。语君重见。只镜里眉攒，烟恨撩乱。问鹦廊，夜尊谁展。
鹧鸪天,清末民国初,程颂万,楼上阿鬟似柳枝。轻寒轻暖故迟迟。此时一种离人泪，流下湘江汝未知。罗扇子，镂金衣。酒边颜色未全非。今宵那角红廊路，又到关门月上时。
宴清都 舟夜，用庐蒲江韵,清末民国初,程颂万,生梦无鸥管。还又滞、楚江一片云乱。红楼此夜，灯花半晕，绣衾慵暖。凄凄冷冷谁伴。只靓影、屏中悄换。怪那回、不省销魂，于今变作离苑。当时镜语飞眉，阑痕掏指，幽恨稀见。天涯未远，天涯只在，曲廊深院。湘波送到江断。可还送、春边泪眼。怕归帆、迟了秋潮，疏棂恨晚。
满江红 轮舶逆风渡洞庭湖，用竹垞钱塘观潮韵,清末民国初,程颂万,君扁二山，似接翅、排成宫阙。才一向、飙轮飞过，楚天如发。帆脚只从天外转，弩头远对江潮发。倚阑干、铁笛暮云边，声凄越。蛟欲舞，涛奔雪。鸦欲唼，波跳月。网湘妃不出，使人愁绝。海上蓬莱何处所，湖阴战垒都消歇。有百灵、低首拜龙堂，争持节。
买陂塘 螺山旅泊，客感随潮，扣舷歌之，渺渺兮予怀也,清末民国初,程颂万,向荒湾、听风听水，酒边人共愁住。红鸳只在横塘侧，一支远分江浦。归梦阻。恁隔着、短亭荒驿来时路。闲鸥四五。盼等到今宵，露凉篷底，偎我背灯语。柁楼外，低衬两行烟树。客心斜挂天暮。分明画个旗亭子，不画双鬟和汝。船六柱。抵那日红廊，曲曲双携处。抛侬倦旅。怕泪眼枯时，东流到海，海又变桑土。
齐天乐 谭仲修山长赠予箧中词，用集中题煮梦庵填词图韵奉题一阕,清末民国初,程颂万,妙鬘天上词人劫，东风酒边吹瘦。赚梦琴心，飘愁笛眼，记曲红红能受。花新月旧。问前辈风流，夜台安否。坠简商量，玉田白石是侬偶。香篝暗笼半牖。只低鬟浅梦，帘外春逗。蝶径孤颦，莺天剩怨，并入回肠如酒。秦黄以后。更偷唱屯田，晓风杨柳。直得销魂，井波随处有。
长亭怨慢 仲修山长出斜阳烟柳卷子，为复堂填词第六图，属题是阕。时予亦将别武昌矣,清末民国初,程颂万,是谁画、玉骢吟路。一座旗亭，两行烟树。鬓冷枫桥，小红低按钿箫谱。恨悰颦语。都变了，天涯絮。坐暝向莺帘，又掠到、樽边花雨。谁悟。只偷声减字，幻作断肠词侣。斜阳未远，可留在、曲廊朱户。倚玉笛、共向江城，忍偷送、夜潮声去。更圣解桃花，同把梦魂新煮。
江城子 和复堂韵,清末民国初,程颂万,渡江桃叶橹双枝。酒醒时。暝归迟。望断珠帘，灯影与花期。却怕黄昏多个月，人意懒，素娥知。裙边酒色污全非。妒江晖。冶游稀。拜罢桃花，祠冷剩空帏。憔悴汉南如此树，应为我，号相思。
玉漏迟 泊舟九江，寻琵琶亭遗址。黯然有赋,清末民国初,程颂万,小姑江上路。暝云低抹，短亭烟树。水驿风来，催送小舟三五。一片罗裙血色，又衬出、斜阳天暮。凝望处。阑干不见，旧时歌侣。廿年梦到江州，怅玉垒云荒，乱鸦迷渡。九派潮声，未抵四弦凄苦。旗影那边城郭，暗簇上、青磷无语。愁欲赋。楼船迸催更鼓。
临江仙 初入秦淮作,清末民国初,程颂万,一夕海风吹梦去，觉来身到江南。红桥停唤玉人骖。凭阑花第一，扶柳月初三。断戟零钗都未洗，任伊潮去潮添。六朝人哭好江山。桃花空画扇，孔翠不名庵。
卜算子 题莫愁湖,清末民国初,程颂万,门外小瓜皮，桥外垂杨树。树上流莺昵煞人，惯学阿侯语。妾是莫愁侬，君是无愁主。好个销魂白下门，恰贮侬和汝。
念奴娇 登北极阁旷观亭，是纯庙南巡驻跸处。用稼轩登建康赏心亭韵,清末民国初,程颂万,台城风大，撼阑干百尺，泪珠盈斛。醉眼人来山川醒，只有斜阳满目。钟阜东蟠，大江西上，六代摧乔木。寒鸦作语，数声啼下江竹。却忆翠辇南巡，层峦写咏，凭吊南朝曲。铁马金戈无限恨，幻了中原棋局。海舶千屯，吴天一发，愁见胡睛绿。鸡鸣客去，埭前三两茆屋。
长相思 后湖荷花,清末民国初,程颂万,鸥一边。鹭一边。十里红红白白天。画成秋可怜。花便娟。月便娟。生小吴娃双髻偏。耐郎来唤船。
金缕曲 秦淮筝舫，酒滞花迷，黯然销魂。为赋此解,清末民国初,程颂万,好个江南夜。共呼船、秦淮十里，翠帘齐挂。月在人边花在水，柔橹两支低亚。又摇到、小姑祠下。茉莉香浓双劝酒，笑六朝、暂醉侬醒也。歌舞恨，并陶写。石城又听寒潮打。洗当年、嫩红桃叶，魂无一把。便是小鬟能按曲，吹得玉箫声哑。惹客泪、暗淋罗帕。望望红桥三四转，是李家、楼与丁家榭。替唤到，柳边马。
西河 燕子矶览古,清末民国初,程颂万,凭吊泪。矶头化作江水。金焦矗处海门孤，峭帆去矣。暮鸦回首石头城，南朝烟树如荠。黛和粉，芦共苇。江山此日孤寄。台城半截蒋山云，暗凋玉垒。降旗飐出美人魂，阑干遥指天际。江皋燕子并接翅。听军声、北府何似。打岸荒涛而已。问新亭痛哭，英雄有几。斜日楼头，人千里。
醉太平 过润州作,清末民国初,程颂万,金山寺楼。焦山戍楼。青天不锁江流。任来舟去舟。身如寄鸥。心同病鸥。海门已断前头。怕风愁浪愁。
汉宫春 海上醉赠王梦湘,清末民国初,程颂万,黄歇浦边，问四洲人在，何者为公。歌镂一时相遇，插帽花红。悬河出口，似倒翻、海上奇峰。正几日、明光献赋，笔端横截长虹。十载蓟云湘月，有狂名道子，子亦闻侬。日边此去万里，愁坠蛟龙。今宵醉耳，倚双鬟、磨墨帘栊。到明日、黑风吹汝，那分南北西东。
八声甘州 送张白琴太守入浙,清末民国初,程颂万,把西施网得付君边，呼船到杭州。乍六桥烟柳，年年作病，处处惊秋。天外群山飞雨，横入望湖楼。楼上有人醉，忆着侬不。买了沪楼风月，笑黄金限我，不祓清愁。看骑龙独往，明日海东头。浼中江、一条罗带，系兰桡、不许向分流。重来记、玉骢人唤，十里帘钩。
迈陂塘 金陵王木齐追送予海上，以词录别，依韵和答,清末民国初,程颂万,一舟停、佛狸祠下，酒边人与花遇。金焦双送南朝客，海上圆波重聚。相记取。只那夕朱楼，我汝销魂处。帘栊遍数。又露掠篷低，风销蜡黯，草草别君去。人间世，都似看花隔雾。庾郎何必词赋。卅年争笑屠龙技，谁共灵修相诉。聊慰汝。盼等到重阳，买棹江南雨。艳才何补。剩十里青溪，二分明月，兜影照离绪。
水龙吟 渡海,清末民国初,程颂万,青天一发神州，此身已坠天外。黑风吹转，有人招手，蓬壶仙界。鬼国无边，鲲身欲化，鳞堂何在。怕书生落拓，者回东渡，偿不得，蛟龙脍。诸岛球环如带。指楼船、阵云都坏。胡儿载宝，大人窥市，将军横海。天上槎来，地中人去，是何年代。盼烟台近也，鸟边斜日，过东皇旆。
长亭怨慢 天津,清末民国初,程颂万,乍卸了、征帆海色。杨柳青青，天津桥北。潮隐丁沽，租船人语柁楼月。春魂十里，都晕入，脂帘侧。呼酒向秦楼，漫相话、少年京国。消息。算功名未老，尚想楼航戈戟。车轮碾梦，又唤醒、鸡声凉白。倚青天、初过琅邪，又黑水、翻来碣石。且细语骡铃，自数去程来驿。
蝶恋花 津沽道中,清末民国初,程颂万,催上津门舟一舸。杨柳随人，柳外蝉声破。曲曲风来芦叶和。梦如卅六湾头过。暝色篷窗吹欲堕。凉月无情，只照销魂我。愁与影儿相并坐。影儿压得愁无那。
贺新凉 六月六日同里诸君子招饮南河泊观荷作,清末民国初,程颂万,携得金台酒。出城来、西山招我，鹭鸥之友。鸥外荷花三十顷，倒映凤城垂柳。看入座、小鬟相候。画桨移来波路窄，便摘花、依槛花妨肘。吹一笛，晚风瘦。江南已是销魂够。又匆匆、移船海上，来看北斗。今日南河亭子上，闲杀水茳如绣。也略似、后湖莺脰。酒气熏帘花气湿，已夕阳、堕在溪前后。张翰约，问谁偶。
喝火令,清末民国初,程颂万,屏角回烟视，楼阴减梦痕。一双飞燕赵家邻。那夕晕红灯背，恁道不销魂。鸳帖金泥湿，鸾鬟玉剪分。吟边小字唤梅君。生怕冬来，瘦损病中身。生怕病中诗句，不寄岭头人。
征招 赠沈伯华,清末民国初,程颂万,狐奴碛外秋声送，桑干一条河水。落日共登台，黯幽州千里。飘蓬吾与尔，怨关柳、只催征骑。雁外天低，蛩边人瘦，马嘶愁起。击筑少年场，今何似、人海两鸥而已。自古帝王州，只消磨才子。劝君须醉耳。况有个、双鬟能倚。听今夜、画角吹寒，变一天霜气。
洞仙歌 其一,清末民国初,程颂万,同心苏小，更生同乡里。小字真真唤频记。向灯前拥髻，笑食茨菇，还替数、排到个侬行几。妆楼无限好，楼角青山，山外江声入楼底。睡脸晕香潮，强起梳头，拓一面、茜纱窗子。只那日、相逢钏声遥，便拖逗回肠，奈何天里。
洞仙歌 其二,清末民国初,程颂万,相邀忍俊，正落花天气。卅六湾头画船击。乍莺声困柳，鹃血斑花，愁与恨、装做个侬行李。三间鸳社小，嗔到笼鹦，不识千金有深意。帘角上灯时，分咽琼浆，已够了、销魂滋味。直挨到、阑干月华迷，又抵死催人，到门嘶骑。
洞仙歌 其三,清末民国初,程颂万,酒阑人并，把银筝微弄。却说歌喉夜来痛。又恹恹裹帕，扶病经旬，全不好、亏得纸鸢相送。枇杷门巷悄，来是空言，去又匆匆两如梦。鸳牒促相携，那日秋娘，还更比、冬郎情重。仅占了、潇湘十分愁，略不似寻常，燕娇莺宠。
洞仙歌 其四,清末民国初,程颂万,白苹红萏，怅湘湄人独。一载安排与金屋。者冤红日子，惨黛人儿，销够了、不算书生没福。江南多艳种，倩女今生，魂向情天又相续。一搦小腰肢，风飐蜻蜓，立不稳、画廊双足。有几个、黄昏最撩人，只不忘钗盟，枕函敲玉。
洞仙歌 其五,清末民国初,程颂万,酒边吟瘦，与添香磨墨。却要檀郎惜心血。乍三弓曲榭，四面疏帘，帘未卷、分付小红歌拍。香骢迟未到，赚得侬烦，守定窗儿又将黑。阑角月痕纤，悭杀凉飔，全不管、玉娘心热。蓦几点、凉萤送人来，已宝枕纱幮，夜香微歇。
洞仙歌 其六,清末民国初,程颂万,灯前屏角，算迷藏未远。欺负卿卿有谁敢。只深颦浅笑，半晌偎侬，都写入、那夕琴心箫眼。一双金臂钏，特地除伊，逗响鸳帏怕人管。加放一重帘，莫误鹦哥，又窥见、被池红满。且不碍、双星渡银河，更后夜明朝，枕边同算。
洞仙歌 其七,清末民国初,程颂万,梅花开矣，又唤船归去。家近黄陵庙前路。恁鸳边咒语，鸥外离悰，早难道、百里银河相误。蛾眉谣诼苦，天与多才，更与多情两相妒。艳说合欢枝，蓦到冬来，又变了、断肠花树。有夜夜、离魂到郎边，恨没个牢笼，把伊关住。
洞仙歌 其八,清末民国初,程颂万,别来鸳梦，忽圆波吹聚。风雪深深闭帘户。却为侬指点，衫角初边，新来病、咯血晕红双缕。金炉销兽炭，生怕郎寒，强起加添水沉炷。欢极倍含啼，一寸情天，那容得、者番儿女。便相对、衔碑不能言，又几阵潇潇，打窗寒雨。
洞仙歌 其九,清末民国初,程颂万,匆匆除夕，更上元灯火。欢里光阴倚侬过。甚屏山那角，画到将离，又添了、水驿山亭几座。青衫憔悴惯，侬自怜卿，生怕卿卿更怜我。莺柳殢风柔，斜映中门，谁似此、髻偏鬟妥。直等到、湘便饯春时，也没计将他，五湖单舸。
洞仙歌 其十,清末民国初,程颂万,别怀惆怅，对小青痴影。瘦骨还如去年病。算隔花人远，花在天涯，天涯路、比似隔花还近。兰舟亲送别，第一难忘，泪湿罗衣两相忍。燕塞梦初回，酒殢香寒，索赠汝、一条孤枕。便绮语、销磨到枯禅，怎偿得伊家，脸情眉韵。
水调歌头 补寿何诗孙舍人五十。时君将乞郡，余亦将游岭南矣,清末民国初,程颂万,百岁子强半，万里我能来。长安九衢车马，宫阙倚天开。君独立乎人海，日日狂书古画，买醉向长街。却惹儿童笑，脱帽过丰台。我行矣，为君寿，掌中杯。檐桃渐熟，门外空复有黄埃。待访南都佳丽，撷取东方花实，作郡亦雄哉。定有好诗句，寄与岭头梅。
齐天乐 录别,清末民国初,程颂万,词人例有花边福，禁秋鬓丝如许。泪揾鸾笺，香销凤帕，葳锁斜街深处。狂名累汝。只万里关河，十年词赋。缟夜相思，一痕低挂凤城树。天涯侬去更远，甚西风吹断，霜塞羁羽。叠损桃花，研余麝墨，低黯绮栊愁句。明妆淡伫。仅钿尺寒灯，熨残金缕。警梦骡铃，后朝刚十五。
浣溪纱 出都门，旅店题壁。集唐二十首 其一,清末民国初,程颂万,凤子轻盈腻粉腰。残妆和泪湿红绡。分明闲坐赌樱桃。士女笙歌来月下，行人归计在今朝。柘枝声引管弦高。
浣溪纱 其二,清末民国初,程颂万,翡翠帘垂隔小春。不教分付与愁人。魂消目断未逢真。刻意伤春复伤别，半缘修道半缘君。回文机上暗生尘。
浣溪纱 其三,清末民国初,程颂万,新得佳人字莫愁。可怜春色独怀羞。步摇金翠玉搔头。莺也解啼花也发，傍他门户倚他楼。马前春事共悠悠。
浣溪纱 其四,清末民国初,程颂万,斜凭阑干首重回。银泥衫稳越娃裁。乱丝犹挂凤皇钗。见了又休真似梦，心从别处即成灰。方知红叶是良媒。
浣溪纱 其五,清末民国初,程颂万,更待黄昏对酒楼。依依春草水分流。虫丝吹落挂帘钩。一夜思量十年梦，万般人事五更头。也称春色是悠悠。
浣溪纱 其六,清末民国初,程颂万,暂醉佳人锦瑟傍。欢因小饮便成狂。离人须落泪千行。纵使有花兼有月，岂悲相失与相忘。一生赢得是凄凉。
浣溪纱 其七,清末民国初,程颂万,处处寻芳有折痕。西邻年少问东邻。缘花不免却知闻。只合双飞便双死，那堪无旧又无人。绣屏斜立正销魂。
浣溪纱 其八,清末民国初,程颂万,醉倚东风不点头。六分春色一分休。花中占断得风流。一样金盘五千面，十三弦里一时愁。近无书信更堪忧。
浣溪纱 其九,清末民国初,程颂万,眼底桃花酒半醺。酒旗相伴送行人。旧窗风月更谁亲。谁道小郎抛小妇，别来如梦亦如云。无愁直为倚家贫。
浣溪纱 其十,清末民国初,程颂万,何事行人最断肠。新春催破舞衣裳。阮郎才去嫁刘郎。蜡烛有心还惜别，寒衣未寄莫飞霜。人间百事不思量。
浣溪纱 其十一,清末民国初,程颂万,闻雨伤春梦不成。客中谁最有风情。武陵一曲想南征。蜀纸麝煤添笔媚，风帘残烛隔霜清。已携孤剑事离程。
浣溪纱 其十二,清末民国初,程颂万,一任斜阳伴客愁。伤心不独为悲秋。当时七夕笑牵牛。顾我镜中悲白发，任他明月下西楼。浮沉无计水东流。
浣溪纱 其十三,清末民国初,程颂万,辜负东风十四年。就中肠断是秋天。疏帘相伴宿风烟。花若有情还怅望，柳如无恨亦缠绵。一声卢女十三弦。
浣溪纱 其十四,清末民国初,程颂万,独向长空背雁行。九衢尘里免劳生。朦胧犹认管弦声。女伎还闻名小小，与奴方便寄卿卿。春来触动故乡情。
浣溪纱 其十五,清末民国初,程颂万,送客逢春可自由。马嘶残雨晚程秋。多情只共酒淹留。世上浮沉应念我，梦中欢笑亦胜愁。玉衔娇马索闲游。
浣溪纱 其十六,清末民国初,程颂万,一雁南来雪满衣。人言柳叶似愁眉。一枝枝好更题诗。但是好花皆易落，谁怜好梦转相思。水声呜咽若东西。
浣溪纱 其十七,清末民国初,程颂万,别后含凄向晓风。秦声楚调怨无穷。此时离恨与君同。半夜雨声三月尽，百年生计一舟中。凄凄游子若飘蓬。
浣溪纱 其十八,清末民国初,程颂万,梦后城头晓角哀。临岐终日独徘徊。留欢不畏夕阳催。生去死来都是幻，言情不尽恨无才。犹应醉得两三回。
浣溪纱 其十九,清末民国初,程颂万,一度相思一断肠。不知何处是他乡。秋风此日洒衣裳。愿得回风吹海雁，惊看白鸟入残阳。一回言别泪千行。
浣溪纱 其二十,清末民国初,程颂万,正是王孙怅望时。佯佯脉脉是沉机。江涵秋影雁初飞。绣户夜攒红烛市，马鞭捎断绿杨丝。荻花寒渡思凄凄。
点绛唇 北归,清末民国初,程颂万,水缩天低，柳丝不要人扶起。连桥十二。略带江南气。赵北燕南，从古销魂地。阑干倚。雁行天际。逗入人群里。
疏帘淡月 夜发河间，晨过滹沱河,清末民国初,程颂万,驮铃唤起。又趁入襜帷，四更天气。沙色笼灯，不辨马蹄痕细。层衾裹梦霜逾重，问宵酲、殢人醒未。乱尘迷辙，晨星几眼，照愁而已。怅晓角、催人卌里。认行行烟树，近滹沱水。雁路微茫，低映关山行李。萧萧自古坚冰渡，剩桥边、荻芦荒垒。数家村店，酒旗斜矗，向空烟里。
玉烛新 富庄驿旅怀,清末民国初,程颂万,中原孤骑走。又黯黯斜阳，那边亭堠。断鸦选树，人空在、蓟北关河回首。飘蓬未省。只带眼、偷窥侬瘦。输此夕、残烛风帘，衣尘乍看埋酒。年时钿约秦楼，记扇为伊书，帕因子绣。玉徽暗奏。星尞外、一架夭藤争秀。笺痕擘绉。待寄讯、茸窗鸳偶。偏梦觉、霜雁声凄，交河断柳。
醉落魄 夜闻琵琶,清末民国初,程颂万,月欺官烛。帘娇双殢人如玉。指间风雨窗间竹。一阵边沙，吹变女儿哭。邯郸好梦应须足。四条弦上三更续。雁边有个人难宿。天外潇湘，沁入梦中绿。
永遇乐 徐州登燕子楼，用坡公梦盼盼韵,清末民国初,程颂万,曲榭埋云，乱峰挂雨，羁绪无限。往事阑干，病余歌拍，凝想慵未见。美人枯泪，斜阳立尽，秋泛绕城都断。蓦相寻、桐阴鸳甃，冷霜一宵飞遍。凤床尘黯，鸾笺香噀，指印迷望窗眼。社暖泥衔，尚书冢上，魂逐双玉燕。白家诗涩，苏家梦悄，恁识画楼恩怨。只梁畔、双巢倦羽，昵人自叹。
清平乐 宿州城南隋堤,清末民国初,程颂万,雁和霜咽。近作江南客。髡柳不堪人再折。一带隋堤窗窄。风风雨雨天涯。锦帆何处人来。输与闺中夜卜，明朝灯火清淮。
玲珑四犯,清末民国初,程颂万,驿柝递寒，桥灯呼酒，隋家花月何许。梦游曾十里，淮水无今古。伤心鲍家一赋。甚年年、阻烽江浦。白骨埋娇，青山唤渡，相望正凄苦。珠尘暗香飞路。有停骢巷陌，记曲帘户。青衫嫌泪少，红鬼应潮去。飘零杜牧犹年少，恁南北、关河孤旅。聊寄与。笼沙月湘边雁侣。
卜算子 渡江,清末民国初,程颂万,一幅峭帆轻，十里瓜洲渡。双桨桃根少个人，共我横江去。云想六朝花，风急三山树。锁着金焦不放行，便好秦淮住。
醉太平 北固览古,清末民国初,程颂万,孙家仲谋。刘家寄奴。百年天堑荒芦。岂英雄意乎。秦淮听乌。京江卖鲈。掀髯莫赋归欤。作东吴酒徒。
八声甘州 题焦山吸江阁,清末民国初,程颂万,曳长江、海不回头，万木向空悬。只僧边磬冷，鸟边旗矗，塔上诗镌。横览南徐北固，一叶渺吞天。足底鼋鼍泣，日黯重渊。拍遍阑干无恙，尽门开半壁，戍鼓楼船。叹六龙去后，碧血照鲸川。数第一、功名何在，响天风、吹顶发三千。沉吟久，坠岩星斗，应待焦先。
念奴娇 夜入吴淞口,清末民国初,程颂万,未归南北，又长江西上，扁舟东逝。大九州才洼数点，中外平分一水。醉吸鲸杯，寒披鹤氅，目断猋轮驶。羁愁搅梦，海天清角吹碎。翻笑水阁吴娘，五湖懒去，不共天随子。一块人间无用月，辛苦照人何意。燕北呼屠，峤南续雅，万五千余里。重寻黄歇，雕楼横矗烟际。
眼儿媚,清末民国初,程颂万,画帘中有咏香人。娇极不成云。再三踪迹，一双心事，十二楼门。多情多感还多病，春在两眉颦。更衣烛底，敛歌花外，值得销魂。
迎春乐 席上赠张小琼录事,清末民国初,程颂万,琼琼小小真无赖。烛屏深，眼波碍。檀槽斜拨春纤快。花不似，人多态。回身一捻双罗带。娇未堕、枣花帘外。七十二鸳鸯，齐望着，张星拜。
好事近 夜饮玉立龛，遂登洋舶，主人索赋，以素悦书之,清末民国初,程颂万,别盏不堪持，何况脸红春腻。酒醒四更人去，有茫茫海气。那回东海见麻姑，肯与侬搔背。问讯者回南海，可卿卿随喜。
木兰花慢 题徐仲可纯飞馆填词图，送浙江,清末民国初,程颂万,占填词福分，山宜瘦，水宜肥。祗阁笔楼心，晓妨鸾咒，夜畏狸知。相思。梅梢褪雪，怕画阑、烟砌已都移。怅望红箫拍短，涌将白练裙题。乌衣。嚼曲似卿，稀纯想，乍容飞。要圣不劳心，仙为搔背，佛只低眉。催归。十三番舶，向龙堂、唤个鲤鱼骑。盼杀西冷画桨，小眉人瘦兰矶。
蝶恋花 题玉立盦小影,清末民国初,程颂万,滴滴露珠和粉罩。簟冷窗明，影浸芙蓉小。巷曲钿车声歇了。语音犹欠郎怀抱。海角天涯魂梦绕。泪眼秋枯，比似银湾少。特地一衫新绣好。黯愁眉淡无人扫。
清平乐 樾庭孝廉属作玉峰兰隐小印，并系以词,清末民国初,程颂万,江湖载酒。一例销魂够。君是玉皇山下友。莫任兰花开瘦。珠江最好花田。素馨何似兰妍。万里天涯只雁，三更海上啼鹃。
水调歌头 端州阅江楼送方子顺入都,清末民国初,程颂万,楼上与君别，无奈荔枝何。西江一条组练，飞艇出牂柯。此去日边万里，倚遍阑干千尺，斜日蜑娘歌。三两醉中事，醒后记无多。江山好，文字福，两消磨。朝云肯来相伴，便略似东坡。烧投木棉城郭，湿透黄梅节候，送子去滹沱。安得五色蝶，驮我入浮罗。
临江仙,清末民国初,程颂万,蓦忆湘纯门外柳，灵根移种天涯。东风吹梦不因花。心香商鼎篆，臂钏楚衣纱。林角斜阳悬不住，枉教人恋湘霞。脸红眉翠逗些些。千丝凭越客，一舸是儿家。
祝英台近 题湘苹馆图,清末民国初,程颂万,两重心，三五夕，江上翠楼倚。皱冷西风，吹梦不成水。那时睡著鸳鸯，采香人过，也偷避、曲阑干底。忍拚弃。画中双桨盈盈，湘月薄于纸。团扇轻分，桃叶未妨姊。剧怜听雨湾头，花花叶叶，恁没个、鲤鱼红尾。
清平乐,清末民国初,程颂万,闹红凉意。沉在帘栊底。灵药黯销天子气。配个莲花君子。松兄梅弟堪夸。算来何似徐家。怪底湖名西子，也随人到天涯。
沁园春 仲可赠词，效湘社和刘龙洲作，依韵答之,清末民国初,程颂万,鼓找沧溟，自北自南，兹游壮哉。正越王城畔，五羊招到，麻姑洞口，双蝶驮回。海阔红愁，天低绿梦，闻说徐陵擅玉台。旗亭畔，怕阿鬟待久，不用停杯。浈江一舸归来。且相对尊前笑口开。恁荒洲采药，莲衣乍褪，回郎刻竹，藓迹犹堆。黯矣销魂，秋之为气，送子孤山去探梅。莼鲈思，有苹花为我，湘上低徊。
卖陂塘 题吴趍印人谢慵梅石盦图,清末民国初,程颂万,认萧寥、盦中佛火，梅边人共花老。评量铁史先生传，一幅溪山画稿。天亦恼。尽元气雕劖，八体穷妍妙。秦搜汉讨。怪顽石能言，梅花有约，两两点头笑。阑干外，压断盈盈翠筱。冰魂一鹤孤傲。鸳鸯湖水春前长，双桨有人摇到。臣所好。但刻画能为，白发供吟啸。陈黄邓赵撝。漫割就云腴，排成篆势，遗派浙东巧。
小重山令,清末民国初,程颂万,分梦帘栊坐两鸥。个侬家住在，海东头。陪茶娇倚钿箜篌。抬头语，波已为郎秋。蜃气上雕楼。未须明月夜，未须舟。枕函香馤一诗愁。西风里，回手下帘钩。
满庭芳 药洲病起，池馆秋阑，触绪为词，用深羁愫,清末民国初,程颂万,苔晕勾廊，梦痕罥帽，抛他十日池亭。薄寒欺病，篱蝶太伶俜。隔著画桥何树，背斜阳、只做风声。秋还剩，半湾芦叶，吹雨过空舲。惺惺。潘鬓减，年时瘴海，人似枯萍。甚倚楼呼笛，隔烛调筝。一夜鸳鸯艇子，被西风、搁了回汀。红阑暮，疏灯未上，凉蝠颤帘旌。
摸鱼儿 其一 题徐菊农观察珠江载月图，即以录别,清末民国初,程颂万,问珠娘、眉弯秋色，一船能载多少。蜃窗六曲灯如水，赚得鸳魂红笑。歌乍袅。也略似吴阊，略似秦淮好。潮生玳瑁。有海气沾衣，花光隐槛，扶醉上楼了。徐凝句，记取花田鸿爪。湾头艇子摇到。发香酥透梅边梦，忍负情波双棹。潘鬓悄。甚卧酒吞花，惹阕闲鸥恼。旗亭画稿。怅明日离筵，海幢寺下，钟韵咽林杪。
摸鱼儿 其二 十月二十七夕珠江录别，为菊农赋,清末民国初,程颂万,罥今宵、四厢花影，层层低拂浓绣。赚君来是珠江水，又到送君时候。珠泪有。怕一样啼多，减了鲛人瘦。灯魂红骤。怪点屟身轻，扶梯手涩，两两断肠够。天涯别，第一莫嫌中酒。梅边月姊私咒。楼阑百尺兜人住，也要片时将就。相记否。记那夕提鞋，那夕双携手。抵鬟亸袖。恁背语琵琶，潮生月堕，耐得五更久。
小楼连苑 白海棠,清末民国初,程颂万,倩魂飞向人间，满身都带蓬莱雪。瑶台半倚，花瓷小种，洗妆无力。西府藏娇，东皇试剪，妒他颜色。想缟衣妃子，茜裙犹在，压损了，留仙褶。吹瘦东风凉白。一枝枝、是侬愁魄。柔香腻粉，三分成梦，七分成月。却厌人家，几枝红烛，照侬今夕。问沉香昨夜，可能同梦，梅花消息。
满庭芳 寿姚芷陔通守母夫人八十,清末民国初,程颂万,爵献垣平，枕扶仙岱，娇春不锁蓬莱。天吴驱海，倾作寿筵杯。镌遍翠妫苕玉，江皋佩、彩眩珠胎。翠衣斓，湘天画轼，谐凤下琴台。曼寿兰亭初禊，人思滂母，史颂斑才。轶古稀灵算，九九图开。玉笛落梅声碎，雏鸾舞、齐向瑶阶。欣重荷，万年恩湛，鸯诰圣人裁。
多丽 瀛洲雨集连句,清末民国初,程颂万,舣湘舟。春寒偏酿春愁。又饧箫、数声吹哑，湿云低压红楼。浪三篙、还停翠缆，帘一角、乍卷银钩。锅惯销金，壶须买玉，几番拼典鹔鹴裘。卿何事，不将春水，藏住两闲鸥。浑只怪、旧游如梦，旧梦如沤。指东阑、梨花开也，断魂人在瀛洲。俏红鸳、瘦还禁雨，淡黄柳、病欲惊秋。皂帽仓皇，青衫老大，等闲休负酒平瓯。问海上、归来燕子，已有定巢。还共祝，月移三影，水断双流。
金缕曲 其一 连句和赠叔由,清末民国初,程颂万,共汝伤心惯。又今宵、清歌明月，小楼西畔。一桁丁帘残烛影，照彻冶游人倦。空回忆、短桥红板。道是吴儿心木石，记那回、偷眼阑阴见。乍群衩，冷香展。梦痕一霎风吹断。叹沧桑、而今也到，仙山阆苑。新颤雨花红簌簌，输与夕阳来管。怕春事、三分有限。莫向尊前成惜别，算湘江、未抵相思半。怊怅煞，彩云散。
金缕曲 其二 连句，和木斋韵,清末民国初,程颂万,渴损湘虹影。把当年、三闾网得，载群归艇。暮雨朝云劳怅望，谁见巫娥妆靓。但飒飒、灵旗风紧。此夕二妃都睡也，怕吟成、更有痴龙听。卿半醉，我初醒。沧桑急劫休重省。剩相逢、酒徒三五，尚饶清兴。赤县二分春色短，中晚不如初盛。可儿女、英雄厮并。莫便无端成落魄，到天荒、地老无人境。空独自，泪珠迸。
蝶恋花 次木斋韵三阕 其一,清末民国初,程颂万,卐字阑干低做冷。祝汝留春，不要勾春尽。人日花朝期未准。相逢又是清明近。钿约钗盟难记省。走近侬前，又碍旁人问。抵死共卿双不瞑。帘波贴住鸳鸯影。
蝶恋花 其二,清末民国初,程颂万,出帐双蛾涌未扫。羞验春痕，恁被檀郎笑。试黛为郎添窈窕。薄妆只道家常好。湖上裙腰青一道。底事销魂，曾舣楼阴棹。薄命伤心谁写照。小青坟上红心草。
蝶恋花 其三,清末民国初,程颂万,那夕宝钗楼下路。月暗花笼，鸳贴无凭据。戏剥瓜仁亲记数。舌尖甜爱心头苦。恻恻银筝花下语。惯把春欢，来趁秋娘诉。我道然然卿否否。隔窗又听芭蕉雨。
买陂塘 其一 连句录别,清末民国初,程颂万,乍连宵、风风雨雨，天公已把春葬。玉箫吹得湘魂醒，还为落红惆怅。帘一桁。逗万古春愁，织作真珠浪。清尊莫放。算酒变湘江，湘江变酒，都是泪痕酿。将身罥，万树桃花如网。个侬依旧无恙。尊前剩有何戡在，凭话旧时眉样。弦索响。听水阁潇潇，还似吴娘唱。桃根双桨。应许学当时，鸱夷一舸，烟水五湖上。
买陂塘 其二,清末民国初,程颂万,两三人、一般僝僽，春三二月风雨。檐花落尽春灯黯，犹照今宵欢聚。吾与汝。要世世生生，总向情天住。闲愁漫赋。料如此江山，英雄只合，相对数儿女。刘琨老，何必闻鸡起舞，祗堪鼾睡东部。不然便向南山下，笑看蓝田射虎。眉黛语。劝偕隐红楼，莫再封侯误。镜台堪据。又照见天涯，飘零客子，同作倦游侣。
买陂塘 其三,清末民国初,程颂万,两三花、一般娇姹，惹他风雨无赖。梦回只在红楼角，一片冷云低碍。春似海。却不道春边，总是愁先在。相逢定悔。便神女生涯，非关梦里，梦也可能再。春宵短，一点一更偿债。千金寸烛难买。相思别后知何益，枉自手搓裙带。春缆解。怕回首阑干，已隔湘云外。苍波杳霭。任老尽芙蓉，搴芳人去，谁共涉江采。
沁园春 次韵湘云小像，应胡仲彟太史,清末民国初,程颂万,网得西施，一镜娇波，春藏若邪。记豆蔻窗前，眉棱替月，荑苗槛侧，脸晕烘霞。昨夜星辰，今朝帘幕，小梦微醒共品茶。人何在，把春边恩怨，变作秋华。相看不算天涯。祗画里真真是一家。甚窥奁青鸟，来时见汝，隔窗鹦鹉，无计瞒他。麝死留脐，龙飞出骨，悔却多情一念差。思量甚，咒药阑春雨，不长灵牙。
买陂塘 即席和木斋咏小云,清末民国初,程颂万,笑人人、一双和你，玉簪花外前度。风流解唱阿蛮曲，袖里凤鞋能贮。堪记取。记阁上眉尖，愁重花无语。苏家二女。怕油辟西陵，洞天别有，能引钿车路。仙乡好，何似柔乡调护。巫峰十二藏汝。未妨携握鬘天上，斩却情丝恨缕。行共雨。搅梦里梨花，替把情天补。衣裳想误。又十八鬟娇，被风吹损，横过鹊桥去。
临江仙,清末民国初,程颂万,五月江城如画里，桃根双桨迎来。梅花落尽绣帘开。妆楼三百树，花坞隔琴台。爇罢鸳鸯心字饼，旧窗茸唾亲揩。淡妆慵与画残煤。炉熏低惹袖，钏响怯行杯。
征招 再题王幼霞侍御秋窗忆远图。图为况夔笙舍人客江南作，并装金陵栖霞寺残碑二段,清末民国初,程颂万,台城树色斜阳暝，残钟隔林催到。罨碧旧山门，黯楞轩孤窈。古苔萦绣葆。指江令、断碑无帽。翠墨装题，红泥小印，认沧桑稿。燕市触悲歌，丝丝鬓，迥忆王郎同调。赚破嫩寒天，是红箫声拗。背吟秋易老。恁词客、霜台焚草。海门月、今夜从君，趁骑龙烟岛。
蝶恋花 同王梦湘连句，和宋词韵三阕 其一,清末民国初,程颂万,月漏帘阴乌隐树。篆出相思，一寸沉香缕。锦瑟年华弦共柱。无人知道春归去。晴外游丝风里絮。不管宵来，尚有樱桃雨。睡起笼鹦还独语。画阑旧是看花处。
蝶恋花 其二,清末民国初,程颂万,阑角海棠开未久。衬得愁新，不管衫痕旧。见说斜阳如病酒。伤春一样春同瘦。为问扬州沙柳柳。十里珠帘，名字无还有。打桨红桥双卷袖。梦回又落南朝后。
蝶恋花 其三,清末民国初,程颂万,待得侬来郎又去。底事帘钩，一桁愔愔暮。不是迷藏花底路。中庭枉种相思树。梁燕一双痴共语。省识春归，不道卿知否。昨夜江头轻似絮。绕船明月人何处。
踏莎行,清末民国初,程颂万,小阁妆才，回廊立遍。中门映处侬初见。青梅竹马一年年，而今不是当时面。刬袜描鸳，搔头隔燕。千金不换华年转。紫薇花顶日低横，簸钱声是谁家院。
虞美人,清末民国初,程颂万,清明寒食愁中了。渐觉春风少。小莺遮莫咒春风。难得一春将息病愁中。幽阶过雨鸳痕在。钿约因谁改。不提前事不关愁。只恨夕阳如水背花流。
蝶恋花 其一,清末民国初,程颂万,玉女窗边曾一笑。桐叶芳题，待索吟秋稿。茉莉鬟低裙衩小。儿家爱唱江南好。秋夜缟。桥路元霜，黯共何人捣。吹彻玉楼生未晓。琐窗一梦红深窈。
蝶恋花 其二 题李梅痴太史瑞清杂写花卉四帧应赵仲韬，玉簪月季,清末民国初,程颂万,慵伫秋苔弓印滑。爱忍甜香，私禁檀郎掐。白晕掌窝黄晕颊。玉窗新水盘龙匣。罥袖未妨帘影匝。梦倦红红，错被春寒压。画了还将私印押。无人会得南田法。
临江仙 白菜红萝卜。梅痴作此，令人有馋坡之想，因忆上京情事，牵缀身世，戏为小词,清末民国初,程颂万,忆得年时京洛，貂裘夜拥炉红。脆菘肥卜一盘供。玉人慵未唱，樱巷月初笼。少日才名落拓，偷桃窃笑天公。支那菜色画屏中。神州非瘠土，鬼谷岂文穷。
菩萨蛮,清末民国初,程颂万,灵根不伴孤山雪。茜魂偷葬庐山月。绝代本孤清。人间浪得名。不曾邀十姊。共逐风姨死。剩欲访西家。维多利亚花。
清平乐 拙词编就，感赋三阕 其一,清末民国初,程颂万,新词几卷。已擅人间艳。料得此身无可遣。尽著香凄粉怨。海波卷过天东。阵云妖血腥红。一例哑哑唶唶，鹃愁诉与东风。
清平乐 其二,清末民国初,程颂万,雕虫小技。壮悔都无谓。三十而还输一世。剩得几分才气。酒边万紫千红。任它开落东风。我自一瓢一笠，随人唤作词翁。
暗香 题子申书红梅，和梦窗韵,清末民国初,程颂万,坠巢冬茸。款旧时月色，中门斜阖。薄醉晕朱，疏槛低鬟拗花湿。蟠屈檀龙喷火，袅空际、晴香稠叠。傥画向、山驿僧楼，烟冷殢愁靥。归急。乱云叶。盼管领瘦春，茜魂安帖。远簃梦接。独自黄昏怕深入。芳约彝陵路杳，空寄讯、玉梢残蜡。黯岁序、飘尽也，墨深恨匝。
望海潮 王息存小象，岩际一神女捻芝，翩然欲下。扇存余箧十年，题寄,清末民国初,程颂万,模金蠡客，捞珠绡女，天痕浅润衣香。圆树画溪，孤龛甚处，闲悰我佛评量。钗鬓漫吟商。倚瘴天楚些，情海啼妆。拾叶炊云，抱芝来倚遂行傍。江楼酒醒春忙。更骑羊远峤，拾翠炎荒。饥朔啖桃，馋坡说荔，杯行且付卮娘。缃佩弄红芳。又夕晖罥墅，朝渡分航。掩伫层城，几时重见话沧桑。
兰陵王 壬子仲春来别石巢，用美成韵,清末民国初,程颂万,女墙直。回阚山亭路碧。东风紧、饥弄画眉，飞扑帘旌旧红色。无家任去国。谁识。寻巢旧客。云岩畔，双柳胜人，发亸春梳谩寻尺。迟徊见欢迹。几刬腊堆屏，翻酒莹席。幮书鼠与蟫交食。更钿阁脂渗，绣床绒乱，惊魂飞似箭过驿。剩堂阖南北。凄恻。素尘积。又故燕伤心，来话岑寂。兼旬欲去无情极。黯近戍挝鼓，废楼闻笛。铜龙宵涸，似送我，泪慢滴。
南柯子 石巢植牡丹三年，今春移巢西邻，始得一花。词以慰之,清末民国初,程颂万,宝靥圆时媚，檀心坼处松。三年香靳碧兰丛。今日一花开慰主人红。福笑兵前折，巢惊乱后同。死灰尞底嫁春风。不傍寻常富贵可怜虫。
定风波 其一 饮蔡耐余圃,清末民国初,程颂万,莫倚春慵不看花。花边能剩几人家。前度持觞花腼腆。重见。玉兰丛碧上檐牙。水阁半欹兵动后，药栏贪看日西斜。商略诗签兼酒券。闻劝。世途争避路三叉。
定风波 其二 余圃折白桃花,清末民国初,程颂万,风韵篱边绝世人。素妆和雨靧残春。等得晴初亲拗折。轻雪。恐教吹作路旁尘。抵死要留花活计，余生拼得酒温存。归坐胆瓶纱间隔。娇劣。小春能够几黄昏。
水调歌头 其一 九日，与顾印伯携榼渡江，饮王病山斋中。和稼轩九日韵，赠印伯,清末民国初,程颂万,流浪复流浪，城晓一门开。问君今日携盏，甚处陟崔巍。毁欲乾坤我在，剩有中流诗艇，招汝定能来。风雨失盲怪，楼阁影纤埃。惊落帽，添野水，向金杯。阑干迷望平楚，战骨满蒿莱。白发新芟更短，今岁簪萸非昔，不敢径登台。拼照江苍莽，且共月徘徊。
水调歌头 其二 与印伯追话庚戌九日吴祠山游，前二岁为节庵及予主禊，君时皆令武昌，未与。叠辛韵,清末民国初,程颂万,诗句吐光怪，口吻向天开。天公被汝惊却，坠石下崔巍。祓禊吴祠三度，两度临皋秋晚，披氅不曾来。抱膝和梁父，挥袂障惊埃。窗八面，山一枕，酒千杯。两楹雕俎何在，殿脚莽烟莱。落佩倒冠相望，老子鬓眉偷换，扶杖睇强台。酒外一无事，形共影徘徊。
水调歌头 其三 三叠韵赠病山，并示四峰、百迟、竺友、湜生,清末民国初,程颂万,道战老吾辈，酒战屡尊开。今宵各挟诗战，山玉朗崔巍。座拥弇州四部，人爱江天重九，社远少兵来。忽报天雨粟，颉哭海生埃。孟嘉帽，陶令菊，谪仙杯。文章何必千古，身在已蒿莱。流过江头峨雪，送到穷荒笠屐，无地恸西台。人事强离合，天意忍徘徊。
水调歌头 其四 九日四叠韵，题酒人抱瓮图,清末民国初,程颂万,江望入秦赭，暝被酒烘开。白衣为我送至，山瓮累崔巍。岁岁登高颂酒，今岁天官改历，定误酒星来。仙谪本非谪，起舞叱氛埃。长鲸吸，螟蜾侍，海为杯。楼捶更事洲踢，翻手上蓬莱，那便开轩就菊，但道悬香有桂，节换竟登台。入瓮汝休矣，歌哭两徘徊。
水调歌头 其五 十日偕印伯还武昌，病山、迟父步送渡口，循览夷场。五叠辛韵,清末民国初,程颂万,叉手信江介，诗境险还开。斩齐江树如沐，铁槛琐葳嵬。绮毂香尘平砥，洞户晶球连昼，歌吹似人来。坡老饮既竭，东海涨黄埃。宿罗胸，山起面，暂停杯。分携一舸天远，争道故园莱。电掣驷蹄茸罽，风眯层窗花眼，归去认楼台。良会耿如昨，今别夐徘徊。
水调歌头 其六 十日归舟，望黄鹤楼。六叠辛韵,清末民国初,程颂万,人昔去不返，天讶鹤冲开。凭高争寄遐想，巨笔插峨嵬。千古楼头崔李，未肯题诗九日，更赌阿谁来。天水莽一色，远唾净无埃。予生晚，恨不共，古人杯。虚夸谢朓战胜，去剪北山莱。几度废池乔木，暗触江东兵气，如月灌楼台。与击渡江楫，去住总徘徊。
东风第一枝 壬子中春，晤子申汉上，别之沪渎，以词见寄。改岁检录，赓韵寄情,清末民国初,程颂万,榥茁松毛，帘锼竹尾，新年还借杯暖。瘿香晨火添篝，烛泪夕妆界线。儿童爆竹，赚满地、红心攒箭。怕早春、频返楼台，暗共落梅飘散。君去惜、半江浪剪。侬伫忆、汉皋佩缓。废池犹厌言兵，画梁更无燕管。灯期雪妒，谩粉饰、江山平远。料海尘、愁宴宵阑，冷睨旧人筝雁。
花犯 其一 斋头红白梅盛开，慰情感艳，和梦窗韵,清末民国初,程颂万,斗斜妆，轻鬟弹雪，梢红破初晓。翠禽啼到。怕碎月帘栊，孤恨难照。鬲溪半树兵前见，封墙苔又老。耿素魄、古林独寤，憨仙慵斗草。深宵梦稀况灯前，窥饥凤、淡伫翎修衣缟。心一点，垆香拆，抱伊娟小。催横笛、岁华易尽，花事共、江山偷换了。漫赌画、旧时宫额，量愁春更杳。
花犯 其二 水仙，和梦窗韵,清末民国初,程颂万,玉苗条，僛春敛萼，涎香腻添晕。浅簪笼鬓。擘素瓣泉温，移烛低认。翠眉暗蹙绡缠紧，凌波仙步稳。妒雨过、一天罂色，香严开未准。生涯梦中误蜂黄，拍签密、乍醒湘娥幽恨。寒月晓，梅窗畔，小红羞韵。沙边坐、又移瘦石，谁唤起、真仙低绿鬒。暗对玩、十三行帖，神风归棹引。
疏影 子申自海上画梅，题词见寄，和韵,清末民国初,程颂万,萝窗映雪。趁淡煤迅扫，天色都活。屈攫交枝，斜上旁行，无人肯为侬折。江城漫赌先春艳，怕笛里、惊魂犹怯。傍烟山、冷替罗浮，待唤梦仙骑蝶。亲拂黄筌院本，翠禽并宿晚，空径苔节。墨晕冬心，波阔黄昏，黯寄莺坊留别。槎丫不惯春风管，惯爱好、一生清绝。誓再生、莫画飘零，愿蘸指头书血。
木兰花慢 题四峰仙源归棹图,清末民国初,程颂万,九州鸦外尽，更何路，引人还。指岫碧簪螺，溪红衬绮，柯烂前湾。秦人傥相见也，笑今番、能几汉衣冠。双桨谁赓余曲，一篙拚走曹瞒。偷闲。空际烟峦。花煮粥，黍为餐。但斜阳低处，小桃流水，不够河山。渔郎莫兜棹转，阻溪重、无计叩花关。傥共瞿仙晚寤，半窗月白炉丹。
绛都春 海上遇夔笙赠词，答和,清末民国初,程颂万,云涯恨里。对短鬓、夕阳缁尘浮世。种柳汉南，同赋消魂人无几。琅玕芝馆经行地。怪巢燕、衔泥争坠。乱钟催客，虬壶赚取，两襟冰泪。英气。年时酒祓，倚危槛、几度问天还醉。古镜贮愁，侧管吟商乌阑字。蠡舟春黯湖阴睡。等抛却、人天间事。奈他草阁江深，乱蛙又起。
浣溪纱 初度日，和夔笙,清末民国初,程颂万,帘角飘灯雨未休。料量多半酒中愁。迟年五十欲平头。海色拗晴来汐社，楼高何处见吾州。他乡能老况温柔。
握金钗 和夔笙韵,清末民国初,程颂万,湿翠偃盘陀，寒琼抱瑶草。暝蛙池上争道。着处藏身即壶峤。波一剪，荡愁根，萍未老。海色蓦烘屏，龙堂镜空晓。枕边山玉颓倒。似听提壶唤春好。晴又雨，暖还寒，花怎料。
高阳台 赠仲可，用夔笙韵,清末民国初,程颂万,放酒酬莺，驮香信马，襟欢尚忆芳时。坐暝帘栊，一词商遣灯知。暖尊回照江湖梦，更何人、掌上腰肢。怪阑荃、不共春娇，却话年迟。晦潇廿载飘萍侣，记湘弦警夜，乡语何其。眨眼斜阳，玉窗谁弄参差。坠巢劳燕惊相讯，道浮生、不是无涯。唤吴船、访柳湖西，莫任东吹。
扫花游 花浦滩夕游，和仲可韵,清末民国初,程颂万,钿车过雨，乍柳外莺梭，海尘吹暝。坠欢耐病。怯余寒半臂，缬松斜领。倦勒章台，莫认髡前鬓影。背芳镜。似蝶瘦梦回，花亸愁更。波屿车共凭。甚弱絮柔丝，袅春还定。暮江路迥。算十年载酒，未妨鸥性。那是旗亭，画出斜阳远靓。待归听。度寒山、隔云钟冷。
齐天乐 题吴玉才竹屋填词图,清末民国初,程颂万,禅天绿梦围僧住，中边更无人我。凤尾捎云，龙吟蜕月，深闭重帘清课。牵萝计左。怅倚笛莺坊，省钟云卧。惜取婵娟，旧缣惊被暗尘涴。江城飞镝似雨，甚年时荩箧，都付篝火。蔡赏曾淹，高痴欲语，老去填词谁和。墙阴万个。尽玉戛风疏，翠交烟妥。那不桑尘，暂留深处可。
莺啼序 壬寅夏，见彩云于都门，今重逢海上。夔笙拟赠，余亦继声,清末民国初,程颂万,情天靓霞界暝，殢淞帘梦雨。骑来晚、重系筝坊，看花人似前度。怨尊共、山颦易夕，欢场事往仍孤注。检衫尘闲证，钗钿黯埋花絮。旧劫仙巢，涎尾燕子，指神山甚处。尽惆怅、惊浪蓝桥，殿鸾人换歌舞。傍荆驼、宵回绣毂，彩幡下、琉璃交护。惜刚风、轻锁瑶房，质迷空雾。西王母笑，北烛人归，画图眷旧侣。谩问讯、浣溪春骑，踏月呼影，罨画移家，废弦安谱。匀蛾倦碧，量腰惊瘦，生来随分能倾国。阅兴亡、只在斜阳渡。新亭涕泪，阑干拍遍无人，劝客惜取金缕。雕屏暖烛，剩说无双，尚旧家燕户。暗替数、相思徽轸，入破涛声，凤咽仙山，雁迷平楚。关河坠羽，开天遗事，黄金何物能铸泪。甚风波、容易蠡舟去。登楼无那秋悲，第一江山，断魂见汝。
鹧鸪天 其一,清末民国初,程颂万,有个盈盈画不真。楼台风袅上京尘。暂倾帘底酴醾酒，错认梢头豆蔻人。天小有，月斜分。花前争拥玉昆仑。江南芳草无多地，请试娉婷马上身。
鹧鸪天 其二,清末民国初,程颂万,菊后梅前见一枝。聪明真个比红儿。疑郎设想三生语，坐我慵妆两小时。呼桂姊，趁兰姨。东风信息小乔知。高花冷眼红楼角，谁更微之与牧之。
摊破浣溪纱 题刘葱石枕雷图四阕 其一,清末民国初,程颂万,一枕雷声万壑冰。两条弦子数重绫。指印尚传唐女部，郑中丞。南赵脱匙犹有迹，东塘镌柱可无凭。谁更凄凉探法曲，继樊祾。
摊破浣溪纱 其二,清末民国初,程颂万,约略琵琶紫塞沙。沧江流转更天涯。小别东风双姊妹，似乔家。剩曲忽逢中使听，余恩不傍内人斜。侥幸何人亲解得，领巾花。
摊破浣溪纱 其三,清末民国初,程颂万,凤臆龙头内里妆。当时大小认排行。手制酉春臣滉字，建中臧。为数唐家公案在，销魂不独马嵬香。留得人间双暖玉，鬻沧桑。
摊破浣溪纱 其四,清末民国初,程颂万,逻逤檀槽肯化灰。海藏楼阁有奔雷。一片楚园红叶水，接天来。曲换桃花成小劫，祸原甘露是谁胎。又到旧时亡国地，莫登台。
国香慢 节庵书寄崇陵祭糕,清末民国初,程颂万,丝磕元霜。正宝阶荐熟，旧日鹓行。金灵塞垣追马，哭拜天香。遗诰同悲隆祐，奉纁黝分粽筵旁。群鸦恨衔在，莫损糁花，封寄蒸糖。未亡。淹赐粥，剩飘摇素发，饥死何妨。乞钱难买，知我何处重阳。恸失元皇恭俭，泣僧舍、偏近糕坊。分曹怆题字，记散绒绦，预试曾尝。
瑞龙吟 和夔笙见寄韵,清末民国初,程颂万,斜桥路。曾记叩槛评花，试萧量黍。愔愔深窈房栊，素筝浊酒，凭君话雨。甚闲绪。淞泖倚愁笼照，钿车来去。银屏仿佛潇湘，倦题画里，枫人鬓苦。枨触修梅事往，浪揉穷发，霜欺颓羽。分袂圣湖归来，重检芳素。无涯笑我，萍促风翻絮。何时再、兰搴楚笑，樱餐吴语。侧帽伤心处。半塘更在，泉扃泣露，回睇残樽否。看泪墨图成，沧桑容住。故欢试省，等闲朝暮。
寿楼春 其一 送王梦湘还武陵,清末民国初,程颂万,山中人由天。指桃花作历，秦后无年。阅尽前村斜照，后溪炊烟。岩下路，今何船。但往来、东风翩然。怅若有人兮，舷歌乍阕，低抱水云眠。人间世，归来篇。向茅檐曝日，松涧担泉。目断君山何处，二妃婵娟。瓶有酒，琴无弦。吊几番、君臣山川。纵天问能知，知而不言。终不传。
寿楼春 其二 散帙得叔由黄鹤楼断句，为足成之，时予辟地汉上,清末民国初,程颂万,呼江云来前。问仙人素鹤，归去何年。又是山城斜照，绿波晴川。沧海梦，摇空烟。忆旧游、高歌凭阑。看戟走沙明，舟吞叶小，翻尽古时天。登楼赋，临皋篇。尽吹残铁笛，凄吊芽弦。照彻江山如此，月明婵娟。樵载酒，渔忘筌。数来去、何人能闲。祗年少周郎，功名竞传。谈笑间。
八归 李子申自津门抄寄词帙,清末民国初,程颂万,蓟鸿向暝，江蝉吟骤，襟恨正满云涯。关山不断斜阳线，新邮密字珠尘，墨晕行欹。为道经秋淮舫别，祗潘鬓、枯甚当时。念住傍津驿回桥，又鹃迫花期。湘湄灯偏帘卷，招人丛桂，假山长笑髡枝。乱钟惊醒，破帆停宿，魂避篝火荒祠。几风花劫剩，水云伫话百篇诗。忍南北、老怀暂寄，无歌清泪垂。
西平乐 寄云隐翁申江,清末民国初,程颂万,岳翠招人，岸沙罨骑，畴昔共乐湘清。家巷寻常，嫁桃初日，追陪社酒携罂。叹故侣、黄墟半逝，新恨乌衣易夕，争知晦迹穷途，谁能跃马功名。休更雕龙绣虎，奇绝处、下笔少人惊。越鲈千里，淮花半舫，聊浪尊前，姑寄平生。怀我向淞滨岁晚，西屋东头，茗艼琴书暂托，娇女新添惆怅，而翁鬓欲星。归去未宜，炎年压病，兵火催诗，傥更浮家，莫是天涯，重摧笑语盈盈。
绮寮怨 梦湘见过，和芦中词韵,清末民国初,程颂万,伏雨颓廊摧醉，茗香频替花。镇几日、岁熟兵休，新亭侧、尚欠人家。湘翁归寻社约，箪瓢惯、担水泉试沙。怅昔游、巷陌依稀，青楼女、笑客扶杖斜。剩曲记赓梦华。江乡岁晚，芦中一士藏他。画角霜笳。暗吹换几年涯。寻秋瘦筇谁伴，偶画壁，待笼纱。杯行禁哗。归槎句、为就云幔遮。
玉京谣 寄题仲可亡女新华画帧，和夔笙韵,清末民国初,程颂万,避世婵娟子，小住吴根，一度桑尘幻。瘗恨年徂，娥碑芬卷凄惋。仿北体书，拨钗痕画，没骨笔花惊换。湘栊远生香，更寄晶奁斑管。编摩老子羁怀砚。北楼偏怆，旧闺艺苑。擎掌谁练，珠抛寻向蛾茧。赋别魂、才替江淹。泪墨共寒淞流，潸图莫卷。拚媵几行愁篆。
瑞鹤仙 寄刘达泉申江,清末民国初,程颂万,记单衣换却。乘晚醉巷曲，斜阳抹角。秋关扣方觉。转屑梯欹槛，呼尊重酌。吟商鬓薄。对暝蝉、如话旧约。傍闲坊、树杪何处，粉香惯度珠箔。事往，刘郎黯省，劫甚昆池，歌终淮泊。惊飙又作。颓巢燕，且寻幕。叹怀沙有赋，无归招汝，归来谁慰落寞。任鹿川、暂托惟倚，箪瓢自乐。
一萼红 鹿佺翁七十二岁，题蓼园介雅图，用石帚韵,清末民国初,程颂万,剪松阴。坐诗髡几辈，翁发尚胜簪。梅径烟荒，苔廊碣晦，笳鼓惊共宵沉。蓼园在、闲坊路曲，蓦噤晓、春老旧巢禽。半劫河山，古稀人世，呼酒凭临。生日今朝何历，但蘧庐归卧，肯抑骚心。杯逐螺行，经商蚁术，乡老聊赋追寻。指图角、光阴寸惜，不今昼、堪抵万黄金。却话双柑昔游，隔墅春深。
小重山,清末民国初,程颂万,掌上重逢今十年。小屏笼烛照，总依然。薄酲花似未开前。东风好，争忍放头偏。歌罢闷厌厌。不如乘醉了，上吴船。有涯生事阿谁边。家山破，歌舞瓮中天。
千秋岁引,清末民国初,程颂万,院浅窗明，墙低户彻。并照微嫌有娇月。庭花乍回髻罥露，瓶荷半堕奁堆雪。两襟同，四更转，困时节。帘畔昵人香正爇。屏畔待人衾方叠。万一冰肌共偎热。当中贴鸳留影在，将明化凤随灯灭。罢欢才，宿酲妥，和衣说。
红林檎近 云岩垂柳图。柳为余手植，高覆云岩，在石巢养芝仙馆西偏,清末民国初,程颂万,前席金茎渴，后堂琼树阴。替月助奁妩，因风拜楼心。惊怪寻常燕子，尚记冷落园林。旧陪翠袖芳斟。巾裹簇林檎。石罅楸局近，絮点砚痕深。良辰美景，吾涯随分销沉。况江山如此，人如此树，镜岩空对霜鬓侵。
西河 李佛翼丧其冢嗣俪韩部郎，以词唁之,清末民国初,程颂万,何世事。天公嫁恨吾子。湘山树赭麓云颓，病魂去咫。故巢邻笛倚谁闻，梅花吹堕无气。芋园径，翁倦倚。交如玉树频侍。胎奇旧坞，过斜阳、尚思负米。箧衣抖擞帝京尘，苍茫惊换朝市。劫余巷口尚故第。蒿吟动、王谢邻里。除酒埋忧何地。趁兵休、社续招翁，一醉同哭兴亡，沧桑里。
浣溪纱 题王蓉珊女士海沤集二阕 其一,清末民国初,程颂万,淡影于人画着螺。瘦蟾延想未成歌。忍抛诗思奈才何。妙迹黄初临洛浦，双栖白下誓明河。家山破后尽风波。
浣溪纱 其二,清末民国初,程颂万,点镜闲沤误小池。浴纱凉雨褪丝丝。最难将息易安词。教诵鹦经诠梵语，试翻猊鼎合香麋。几生情福有书知。
浣溪纱 其三 题吴梦舟凤鸣集,清末民国初,程颂万,去去歌楼咽粉尘。铜街消息冷于春。旧窗眉月旧时人。闲验袖罗消酒晕，记从舟上见花身。人间活处可忘秦。
浣溪纱 其四 题桐阴伫月图，送王琴农北归,清末民国初,程颂万,霓已惊秋问广寒。琴心自在倚阑干。旧时明月旧长安。竹底笼云量袖薄，桐阴浣露悒花残。别愁新聚两眉弯。
减字木兰花 前题,清末民国初,程颂万,关山一叶。吹梦暗惊天上白。莫上江楼。有月阑干只驻愁。竹云深护。画个无弦来替汝。缺处题名。另样花枝有重轻。
好事近 袁帅夔见过，值梅郎在坐，留饮次韵,清末民国初,程颂万,西上破帆风，一角梅帘迎客。仿佛君家白燕，胜轻鸾千百。春明残梦几惊回，莺外尚寒迹。聊共一枝春捻，对江城非昔。
太常引 太常仙蝶降陈仁先湖庄之好秋轩，为图属题,清末民国初,程颂万,玉京尘老见伊行。琼驾碾湖光。杯在意难忘。道是处、寻君睡乡。津桥有帝，湖山赚我，仆仆几斜阳。轩好耐秋藏。且伴尔、清齐太常。
琴调相思引 题傅青主画抱琴美人赠李二曲，款书壬辰冬日作,清末民国初,程颂万,斜抱囊琴悄下帷。强行难遣玉腰肢。破鬟烟绺，风过不成丝。键户春多浑未省，安弦月上了无为。料应同梦，常避有花时。
巫山一段云 仁先示海藏所书函髻记，为作行云图,清末民国初,程颂万,楚岫颓为枕，秦天妙写妆。断肠还有几生香。除髻拜空王。天上痕非雨，人间迹似霜。贞元朝士了荒唐。无计奈娲皇。
减字木兰花 溪山夜雨，摹董北苑,清末民国初,程颂万,睡云刚醒。大地山河慵不整。白屋清泉。可许闲人作地仙。矮亭修竹。鸡犬为留云里宿。亦可孤蓬。藏在冥蒙不漏风。
清平乐 梅花高士，仿吴仲圭,清末民国初,程颂万,万婵娟鼻。吐纳乾坤气。山色与人节古意。香海雪天花地。仙翁走过溪桥。满身云叶风飘。手捻一枝相讯，江南可挂诗瓢。
浣溪纱 林疏石瘦，法倪迂,清末民国初,程颂万,老树修篁各几围。野亭深处访山薇。坐看奇石戴云飞。无分得为娲计补，有时空抱素书归。莫论竹瘦与人肥。
桃源忆故人 桃源春泛，仿李昭道,清末民国初,程颂万,凡夫不称桃花意。放出渔翁头地。篙下一溪春水。是古人新泪。水脂山黛真罗绮。鸡犬也争闲气。规往画中诗里。笑辋川徒弟。
卜算子 春江待渡，学李营邱,清末民国初,程颂万,柳浪渡江分，岸迥天如网。两点金焦似髻明，几辈桃根桨。花月苦争晴，好趁闲官舫。若个洲边白鹭心，看煞人来往。
西江月 风正帆悬，仿洪谷子,清末民国初,程颂万,望望梁山古戍，迟迟浦口归舟。便无风浪也堪愁。况是舳舻烟走。际海秋添鼓角，横江影接钟楼。东南何日定潮头。正盼一帆悬后。
点绛唇 曲栈寒云，法郭河阳,清末民国初,程颂万,剑外何如，人烟鸟道穷相附。重重栈树。穿近天低处。关有谁当，十万争豺虎。中原阻。髻云堆户。那便鹃啼曙。
添字渔家傲 楼观沧海，法巨然,清末民国初,程颂万,楼观苍茫连岛屿。一发神州，浸在冥蒙树。海色似胶天似釜。相向煮。待侬手握诗瓢注。近说钱塘潮不舞。三竺云深，尚接韬光曙。填海久为精卫苦。休回顾。画中没有桑田处。
思越人 松江暮泊，师范仲立,清末民国初,程颂万,际海潮痕入浦流。接山松翠傍舟浮。鲈鱼买得知霜近，樱笋餐时忆夏游。来越角，望吴头。雁声千里劝寻秋。蓬窗卧听红箫拍，第四桥边尚几楼。
一剪梅 烟雨归庄，法米南宫,清末民国初,程颂万,一舸催人两鬓霜。旧有渔庄。新有书堂。白头情话感词场。心似秋娘。人似冬郎。画中烟雨散归装。老米缥缃。小米收藏。扫晴明日过江乡。红看斜阳。绿看垂杨。
卜算子·忆菊，效白石道人梅花八咏 其六,清末民国初,夏孙桐,花事艳丰台，秋菊踰春芍。一骑寻秋昔未来，孤负陶家约。荏苒看花期，晚节思高躅。若是西台作记人，一盏寒泉酌。
南浦 赠别云从,清末民国初,林朝崧,一卷锦囊诗，赌黄河，几处旗亭曾画。琴剑倦依人，氋氃鹤，个是竹林流派。浩歌归去，两肩风月无牵挂。卖赋千金贫似旧，都付酒钱花债。故乡山水招人，羡青鞋布袜，者番尘外。松菊径犹存，园虽小，差胜洛阳佐廨。梦中綵笔，闲来聊写渔樵话。时事从今须绝口，莫遣流俗惊怪。
疏影 梅花,清末民国初,林朝崧,瑶台曾遇，问春风，萼绿何处沦坠？倚竹无言，缟袂障羞，憔悴软红尘里。多情我是孤山客，共索笑檐前休避。乍殢人，枝北枝南，疏影似迎还拒。这是高标出众，比夭桃艳杏，多少矜贵？放鹤亭边，纸帐迎来，明月照人欢喜。林间翠羽惊残梦，怕转瞬绿阴容易。好慇勤檀板金樽，夜夜为花沉醉。
念奴娇 科山「生圹集」编成戏题,清末民国初,林朝崧,一坏净土，惹词坛多少绣肠搜索？画个黄冠丘壑里，顿使山灵生色。薤露歌翻，美人香草，楚些招魂魄。柴桑自祭，笑伊求死难得。自古圆石书铭、王官置酒，题咏何寥寂？只有侯家西第颂，浪费才人墨笔。网尽珊瑚，士安作序，此集千金直。墓门展读，寿星正耀南极。
浪淘沙 淡江留别,清末民国初,林朝崧,门巷认枇杷，几度停车？临行重与按红牙，杯酒醉听金缕曲，明日天涯。心事诉琵琶，似厌烟花，多情自古损容华。珍重莫愁年尚少，好嫁卢家。
渡江云,清末民国初,林朝崧,坠鞭江上路，皋桥西弄，曾醉泰娘家。天教残梦续，小市临邛，吹到七香车。当筵一笑，重泥我顾曲红牙。还记得题笺旧句，唱彻浪淘沙。堪誇娇腮桃晕，细步莲生，压教坊声价。谁不姤茂陵词客，独占名花。无缘便筑藏春坞，又分襟风雪天涯。肠已断，更听琵琶。
蝶恋花 学南唐冯延已三首 其一,清末民国初,林朝崧,妾住吴头君楚尾，来是空言，去也非容易。纵使梦魂能识路，清江碧嶂重重阻。漏断空堂闻燕语，似解怜人，被冷销香炷。滴尽铜荷红蜡泪，锦书没个征鸿寄。
蝶恋花 学南唐冯延已三首 其二,清末民国初,林朝崧,蝴蝶恋花花恋蝶，何事春风，抵死催教别。月照西楼圆又缺，相思凭得阑干热。落井金瓶消息绝，怕听秦淮，打桨迎桃叶。命薄缘悭无可说，断头香是生前爇。
蝶恋花 学南唐冯延已三首 其三,清末民国初,林朝崧,宽到春衫腰更小，试抚瑶琴，只记相思调。碧海青天鸾凤杳，三生泪债偿难了。万事人间何可料，细雨吹窗，梦醒还斜照。月不长圆花易老，多情不若无情好。
探春慢 除夕用周草窗韵,清末民国初,林朝崧,花炮驱傩，纸钱祭灶，又到围炉时候。儿女筵前，须眉镜里，怅我朱颜非旧。看剪宜春帖，渐夜久灯昏红豆。思量往事无眠，陡觉腰肢清瘦。回首江山锦绣，记黄浦迎年，风流文酒。梦断乌衣，人归碧落，怕问当时舞袖。才尽江郎笔，漫题咏东风梅柳。销耗雄心，只要一杯在手。
瑶花慢 其一 水仙花,清末民国初,林朝崧,美人何处？洛浦湘江，怅碧云千里。微波空托，谁信道一点灵犀潜许？缃裘缟袂，仿佛到曲屏近底。念佩环月夜飞来，水阔天寒辛苦。重帏深下金堂，怕不惯冰霜，密与遮护。目成肠断，应认得前度汉皋交甫。盈盈无语，步罗袜灯前起舞。愿掌中留住仙裙，莫放乘风归去。
瑶花慢 其二 水仙花,清末民国初,林朝崧,山遮水隔，矾弟梅兄，正岁寒相忆。凌波仙子魂一缕，多谢春风招得。携盘却立，悄犹带汉宫月色。料芳心情怨难胜，且莫与弹湘瑟。护香帘幕重重，恼蝶使蜂媒，频叩窗槅。天寒夜永，相对处，屏底银灯闲剔。风鬟雾鬓，纵消瘦依然倾国。试尊前与赋惊鸿，借取陈王彩笔。
探春慢 首春颂臣、启运、锡祺、槐庭同过，约同赴雾峰吟宴，再用草窗韵,清末民国初,林朝崧,溪曲抱村，竹深藏径，闲门谁肯临候？人日梅开，新年鸟啭，迎到东林故旧。生计柴桑拙，叹仍是南山种豆。田家隔岁重来，应笑菜肥人瘦。野外春光如绣，倩芳草铺茵，晴岚对酒。击缶狂歌，插花起舞，此乐胜围红袖。无奈莱园月，又唤斑骓系柳。愿逐诗仙，春风一路携手。
琵琶仙 题半面美人图,清末民国初,林朝崧,斜抱琵琶，似曾共司马江州相遇。一片离合神光，衔山月初吐。羞答答避人欲去，娇滴滴窥人还住。霞晕腮边，星抛眼尾，绝代风度。试呼遍百日真真，倘真面庐山许全睹。好把张郎画笔，补一弯眉谱。怎无语侧身灯下？任拍肩总不回顾。这比背立春风，撩人尤苦。
喜迁莺 献堂送其二子留学东京，填此阕赠行,清末民国初,林朝崧,男儿努力，第一是须念寸阴尺璧！株守生涯，穴居天地，终古昂头何日？世上伊凉换谱，万事拘墟不得。最堪惜，惜磨牛步步，不离陈迹。眉白，吾小陆濯足沧浪，明日蓬山客。老凤将雏，小龙抱宝，万里乘风快极。桃李移根上苑，容易成阴结实。目先拭，看双珠还浦，光能照国。
忆旧游 哭蔡启翁,清末民国初,林朝崧,问春风蝶化，夜雨鹃啼，魂去何之？最薄才人命！甚吹花题叶，便送生涯。青衫我亦憔悴，汐社共栖迟。数往日欢场，琴歌酒赋，总惹相思。相思了无益，料三生石上，再见难期。十载题襟句，拟西窗剪烛，亲写乌丝。空名料理身后，此计未为痴。但天上人间，鸡林传遍，君岂知？
念奴娇 和任公留别韵,清末民国初,林朝崧,孤帆去也，恨箫声吹到满江丝雨。春尽细腰宫畔路，憔悴露桃无语。燕燕飞来，巢痕已扫，何计衔泥补？回头更望，别情应绕云树。珍重锦瑟华年，几番伤别，镜里颜非故。旧日才人厮养妇，失足已成千古。一曲青溪，小姑独自，兰佩还留取。伫闻好语，分香青琐深处。
浣溪纱 次任公「归舟晚眺」韵,清末民国初,林朝崧,落日苍茫赋七哀，六鳌犹自驾崔嵬。流波到海几时回？芳草总成今日恨，锦帆空记昔人来。梦中影事重低徊。
临江仙 次豁轩「溪边书感」韵,清末民国初,林朝崧,一幅流民图绘就，荒凉烟水堪嗟，不辞屐齿印平沙。溪流分燕尾，何处认人家？茅屋石田成一梦，断崖树，尚敧斜。最怜渔父好生涯，钓船流不去，依旧宿芦花。
满江红 和豁轩「对月有怀」韵,清末民国初,林朝崧,梦断西楼，又还对旧时凉月。凭栏久，满襟香露，木犀熏彻。曾笑蟾蜍偷药误，青天碧海无期别。甚而今，人也隔星河，愁难说。香奁镜，菱花缺。瑶琴匣，朱弦绝。剩秋风团扇，为谁重设？追悔芙蓉塘外路，归来轻步凌波袜。向西窗剪烛写难成，相思札。
夜游宫 中秋雾峰夜宴,清末民国初,林朝崧,一笑秋香院宇，月正照彩棚箫鼓，不醉金杯病相误。问今宵，这歌筵，恁分付？玉露零红树，听天外鹤声清苦，怕忆霓裳旧时谱。广寒宫，已难寻，梦中路。
浪淘沙 次留仙女史「落花」韵,清末民国初,林朝崧,崔护去年门，春去无痕，啼红独自度晨昏。谁念宫妆留半面，风韵犹存。蜂蝶正缤纷，静掩萝轩，埋香何用启新坟？但祝飘茵休坠溷，稽首慈云。
小重山 辛亥九日莱园登高,清末民国初,林朝崧,红树萧疏谢傅墩，残山馀一角，付闲云。手攀丛桂忆王孙，登高泪，岁岁洒清樽。望远更销魂，夕阳无限好，近黄昏。可怜破碎旧乾坤，西风紧，南雁不堪闻。
青玉案 赠留仙女史,清末民国初,林朝崧,新词解唱黄花瘦，奈团扇秋风后。万里桥西重访旧，容销鸾镜、恨攒蛾岫，憔悴章台柳。当时误被琴心诱，泪湿向谁剖！但愿多情天不负，药炉经卷、笔床茶臼，早晚知音有。
浣溪纱 元旦复澄、旭东、望洋见过,清末民国初,林朝崧,共酌屠苏酒一尊，春随人也到闲门。帘前桃李笑黄昏。何限去年悲喜事，东风吹梦了无痕。碧纱窗下剪灯论。
临江仙 赠别旭东,清末民国初,林朝崧,一盏孤山新岁酒，多情来别梅花，恨无红袖拨琵琶。愿君题醉笔，粉壁待笼纱。风雪此行须自重，五湖去未携家，神州正是乱如麻。重飞辽海鹤，城郭总堪嗟。
金缕曲 次和豁轩,清末民国初,林朝崧,酒解消愁否？便千杯也浇不散，茧丝心绪。绣阁春寒无人问，尽日片风丝雨，噤瘁得花心难吐。十里石家新锦幛，让后庭玉树深深护。莺有恨，燕无语。萧郎隔断侯门路，梦随风化为蝴蝶，归飞旧处。春去春来人事改，正叹园林非故。忽唤醒城头画鼓，离恨转深何处写？对影儿独向残灯诉。云鬓乱，起来暮。
浣溪沙 诸君赐和再踵前韵,清末民国初,林朝崧,亲擘黄柑荐酒尊，玉梅花下掩重门。片风丝雨日初昏。万里看飞孤雁影，一枝横扫旧巢痕。人生聚散不堪论。
祝英台近 壬子元宵，悔之、复澄、豁轩同过草堂，雨后对月作,清末民国初,林朝崧,倒金尊，摇玉尘，花底越吟苦。待月眠迟，宝鸭冷香炷。夜深丝雨初晴，罗云不散，怅九点齐烟何处？感今古，谁更擪笛津桥，唐宫曲偷谱。料得灯楼，永夕罢歌舞。茫茫天上人间，海枯石烂，问此恨嫦娥知否？
祝英台近 次韵再酬诸君,清末民国初,林朝崧,听秦乌，看汉月，岁岁此情苦。说甚灯期，窗下短檠炷。少年南陌遗香，旧欢如梦，叹和梦也无寻处。谩怀古，又是柯烂棋残，伊凉换新谱。茸帽梅边，随意插花舞。人生离合何常，明年今夜，更樽酒共论文否？
长亭怨 秋风,清末民国初,林朝崧,乍天际清商徐奏，旅雁程催，暮云鳞皱。香散银塘，水仙衣薄怎禁受？有情团扇，留不住君怀袖。檐马梦中鸣，一霎判炎凉时候。搔首，怅琼闺路杳，只听碧天声逗。刘郎去也，问谁咏菊芳兰秀？正乱叶扑簌飘阶，怕飞坠邻家鸳甃。镇西望愁予，人隔红墙知否？
惜秋华 重九前一日，豁轩、补牢见过，用「梦窗飞翼楼」韵,清末民国初,林朝崧,飙馆登高，算佳期又近，传书无雁。亭树渐疏，凄凉数蝉吟晚。西山翠瞰墙头，奈画阁重帘不捲。寒浅，入霜砧正催兰闺针线。摇落对秋苑，谱商弦一曲，暮愁难剪。叹吟帻甚处坠，鬓凋心断。先期暗约鸾俦，泛菊浅幽怀偷展。遥劝，有新蟾挂垂杨岸。
临江仙 小筑四阕 其一,清末民国初,林朝崧,久矣吹尘无好梦，奈何风伯相仇，瓦鸳飞遍小溪头。天应未许，中岁筑菟裘。辛苦牵萝重补屋，天寒倚竹堪愁，一枝栖息拙于鸠。万间广厦，奢愿若为酬。
临江仙 小筑四阕 其二,清末民国初,林朝崧,少许先畴都在此，蛟龙与我相争，欲凭竹石作干城。朝来尾角，黄鹄报波成。力挽狂澜吾辈事，区区田舍犹轻，思将恨海总填平。临流踯躅，岂是羡鱼情。
临江仙 小筑四阕 其三,清末民国初,林朝崧,家在空明云水际，白茆红瓦参差，秋瓜蔓陇豆升篱。荒寒郊落，光景恰宜诗。门外小池新凿就，池上孤岛无依，手栽桃李驻春晖。成阴结子，食报定何时？
临江仙 小筑四阕 其四,清末民国初,林朝崧,家具无多车载到，贫如东野谁怜，文窗棐几略新鲜。山妻稚子，相顾已欣然。回忆廿年离乱事，崎岖随母三迁，只今遗像影堂悬。乌私欲报，肠断隔人天。
倦寻芳 和豁轩韵,清末民国初,林朝崧,我斟绿酒，卿倚红腔，且慢归去。小劫华严，牢落一般情绪。耳畔琵琶胡语咽，何心金屋深深住。怨佳人甚东西沟水，便吟愁句。看满目江山摇落，谁解吹红？再著霜树。绝代文章，落笔总惊风雨。勾引梅梢春又到，多情莫叹才华误。燕巢倾，问乌衣寄身何处？
四和香,清末民国初,林朝崧,倚仗看山山正睡，鸟唤苍烟里。又近黄昏日将坠，溪水急，风吹袂。我自荒寒逃物外，赚得诗人至。漫笑刘郎门深闭，聊种菜，消英气。
湘春夜月 用黄雪舟韵，送献堂西游中国，时南北方倡分立,清末民国初,林朝崧,望江南，凭阑飞去骚魂。苦恨蜑雨蛮烟，楼外昼常昏。径买片帆西渡，任故园花柳，惜别残春。羡结交四海，元龙未老，豪气犹存。前程细数，黄梅节近，人在吴门。伍相荒祠，听不得玉箫呜咽，吹起风云。人情叵测，看豆萁煎到同根。池水皱，算干卿底事？伤时热泪，空湿襟痕。
琐窗寒 和豁轩韵,清末民国初,林朝崧,荏弱孱躯，温柔细语，劫风吹远。中宵酒渴，梦里时时错唤。算穷途相依半生，怕人刚叩情深浅。唱一篇哀些，人间天上，可能听遍？春短，知难恋。更苦是难逢，夜台鱼雁。百年有几？我亦无多时返。问天天山檗涧松，死生流转何处见？最凄凉女哭儿啼，乍彻灵床饭。
琐窗寒 再和豁轩,清末民国初,林朝崧,未惯生离，那堪死别？隔重泉远。欲寻去处，妙子稠桑难唤。乍新巢双栖未安，叹伊福薄侬缘浅。忆廿年流落，牛衣鸿案，苦俱尝遍。长短，前因恋。纵早替量珠，未成孤雁。知音会意，争似倩魂难返。对灯前春风画图，绿窗鬓影长梦见。忏情痴便欲灰心，去乞伊蒲饭。
琐窗寒 三叠豁轩韵,清末民国初,林朝崧,梦醒春回，房栊寂寂，彩云飞远。罗窗镇掩，懊恼流莺空唤。记三生钗钿誓盟，此情海水量深浅。到如今赢得檀奴哀什，素屏题遍。发短，遗簪恋。况等是惊弦，劫馀哀雁。尘缘撒手，恁便玉京先返。断肠人春心渐灰，旧时月色应照见。纵桃花赚入天台，肯吃胡麻饭？
杏花天 咏杏花,清末民国初,林朝崧,嫣然初破东风笑，宋墙畔窥臣娇小。暖香夜夜花丛抱，蝴蝶那知人恼！解赋道枝头春闹，有谁似尚书风调？醉锦坊中移种好，莫遣酒家村老！
望海潮 春潮,清末民国初,林朝崧,春来春去，潮生潮落，年年岁岁相同。鹿耳雨晴，鲲身月上，几番变化鱼龙。海国霸图空，剩蘋洲铺练，桃涨翻红。吞吐江山，军声十万势犹雄。群飞乱拍苍穹，愿杨枝入手，咒使朝东。弱水易沉，蓬山难近，骑鲸枉候天风。万感倚楼中，恨浪淘不到，块垒愁胸。判作随波鸥鹭，身世托渔篷。
垂杨碧 春柳,清末民国初,林朝崧,风似剪，剪出万千金线。无力解将斜照绾，笛吹春又晚。不种灵和前殿，舞断柔腰谁见？替诉长亭攀折怨，枝头莺百啭。
踏莎美人 春草,清末民国初,林朝崧,绿映波光，碧连岚影。春工绘出郊原景，芳菲又遂岁华新。换却一番裙屐踏青人。南浦魂销，西堂梦醒，采香无复年时兴。天涯何处望王孙，最恨萋萋没尽马蹄痕。
柳梢青 酒旗,清末民国初,林朝崧,指点糟邱，一杆风影，青扬街头。袅娜千般，客心先醉，不待登楼。无端摇曳春愁，怕回首高阳旧游。燕外花梢，和烟和雨，卷了才休。
水调歌头 其一 青城哀,清末民国初,林朝崧,击剑饮君酒，听我唱青城。戴楼门外东望，废垒暮云平。一片降幡相继，惯送王孙去国，芳草太无情。千载铜仙泪，呜咽汴河声。到今日，握金镜，几朝更？（故都乔木空在，轵道老农耕。挟弹儿童亦杳，岂独捕螳黄雀，无复树间鸣。倚伏有天道，何事日兵争？
水调歌头 其二 青城哀,清末民国初,林朝崧,花月大梁道，自古帝王都。青城当日初筑，绣错与茵铺。岂料铜驼荆棘，两作天家狴犴，新故鬼相呼。出尔反乎尔，报应理非诬。千载后，歌麦秀，吊遗墟。不知衔璧何处？瓦砾满平芜。富贵总成春梦，一例天荒地变，仁暴感人殊。重读靖康史，使我泪沾裾。
蝶恋花 其一 「感春」次任公韵,清末民国初,林朝崧,罗带频宽腰似削，伤别伤春，自掩红泥阁。尽日玉钩垂绣幕，一庭丝雨添萧索。渐近黄昏风更恶，狼籍残红，命比佳人薄。空与东君留后约，已无心管花开落。
蝶恋花 其二 「感春」次任公韵,清末民国初,林朝崧,咫尺红墙银漠远，旧日枝头，误了游蜂恋。梦隔梨花云一片，沧溟总比春愁浅。十二湘帘垂又捲，倚竹竛竮，翠袖无人见。除却思君心不变，近来已觉梳妆倦。
蝶恋花 其三 「感春」次任公韵,清末民国初,林朝崧,吟到白头情最苦，肯抱琵琶，再嫁浔阳贾。日落春潮归别浦，断云脉脉含残雨。寂寞欲留春作主，绿暗西园，一梦成今古。恼杀流莺声不住，东风满眼飘轻絮。
蝶恋花 其四 「感春」次任公韵,清末民国初,林朝崧,冷落闲庭铺碧草，数点残英，倦蝶香犹抱。门外斑骓嘶不到，陆郎廿载长安道。可是今生缘未了，昨夜灯花，故故将人恼。望断玉珰缄札杳，宁知绿鬓为君老。
蝶恋花 其五 「感春」次任公韵,清末民国初,林朝崧,叶底残花无觅处，一片轻阴，又酿清明雨。百计留春春不住，朝来塞雁先归去。斜倚绣帘吹柳絮，念汝因风，飘荡谁为主？侬亦孤鸾愁里度，双栖羡煞青陵树。
蝶恋花 其六 「感春」次任公韵,清末民国初,林朝崧,池馆寂寥春去久，无主桃花，雨后开还有。相对一杯婪尾酒，旧家姊妹怜消瘦。倚柱悲吟今夕又，破镜空持，天许重圆否？石烂海枯千劫后，恩波长记侬曾受。
唐多令 其一 连雨台中卧病作,清末民国初,林朝崧,倚枕句慵敲，蕙炉香炷销。醒无寥，睡也无寥。帘外雨丝吹不断，才昨夜，又今朝。涨绿水平桥，笼烟山黛描。小红楼，几处吹箫。惆怅茂陵多病客，空负了，酒旗招。
唐多令 其二 连雨台中卧病作,清末民国初,林朝崧,两细又风斜，小庭开槿花。问高楼，燕子谁家？可惜谢池春草色，尽分付，与鸣蛙。往事一咨嗟，病加愁更加。悄愔愔，自掩窗纱。白日相思空做梦，谁念我，老天涯。
唐多令 其三 连雨台中卧病作,清末民国初,林朝崧,镇日小楼西，望遥情更迷。更吹来，暮雨凄凄。怕忆庾郎年少日，盘马地，有春泥。依旧白铜堤，裙腰芳草齐。水心亭，蛮榼谁携？一片愁怀无处诉，杨柳外，乱鸦啼。
唐多令 其四 连雨台中卧病作,清末民国初,林朝崧,暮雨暗高唐，绣衾馀旧香。又争知，梦短愁长？小妹怜人消瘦甚，教驻景，检神方。歌起习家塘，采莲何处娘？断肠人，忍斗新妆。知得官奴重见否，憔悴也，却羞郎。
金缕曲 其一,清末民国初,林朝崧,海燕重来否？问栖香玳梁金屋，甚时能彀？薄命天涯俱沦落，冷眼人前惯受，最苦是西楼分手。欲遣断云留残月，恨晓风容易吹杨柳。斟未了，翠樽酒。十分慰藉牵郎袖，道从今旧情休变，后逢终有。梦里箜筱朱书在，难觅北亭卢舅。怕则怕盟言轻负，一瓣心香齐声祝，祝东风种出双红豆。天肯许，绿章奏。
金缕曲 其二,清末民国初,林朝崧,肠断春知否？为春来无端惹起，伤春情绪。旧院回头荒寒甚，更苦连番雷雨，讶草甲兰芽争吐。速制崔郎幡五色，莫金铃留待他家护。蜂蝶闹，向谁语？一湾银汉红墙路，销葳蕤曲池小菀，春应知处。何时艳阳时节到，芳讯沉沉如故。却恨不催花击鼓，倚遍阑干风正恶，把春愁付与流莺诉。春不管，日将暮。
开元寺双塔歌,清末民国初,林朝崧,娲皇补天遗石在，神官鞭驱置东海。异僧手持鬼斧来，斫成双塔碧崔嵬。东塔八角摩苍穹，西塔五层齐华、嵩。天擎得此两巨柱，触倒不复愁共工。绝技通神神呵护，露槃白日罩烟雾。赵颠、朱蹶八百年，对峙苍苍尚如故。我游开元惊创见，两两塔尖金碧眩。人间若有青云梯，从此乘风登月殿。
泉州杂诗六首 其一,清末民国初,林朝崧,晋代衣冠族，唐藩割据场。山连百越远，水接十洲长。海物鱼盐富，天文牛斗光。有人览形胜，怀古意茫茫。
泉州杂诗六首 其二,清末民国初,林朝崧,胜代遗民岛，金门与厦门。熊罴今戍卒，虫鹤昔冤魂。镇海楼船壮，临江鼓角喧。狂澜从此息，颇、牧在边藩。
泉州杂诗六首 其三,清末民国初,林朝崧,万仞石峥嵘，泉山镇郡城。人言裴祖庙，昔驻越王兵。战斗有时止，神仙安可成？蜕岩临大海，登眺不胜情。
泉州杂诗六首 其四,清末民国初,林朝崧,助教欧阳子，天南不世才。家乡三岛近，科第八闽开。少日读书处，游人访古来。遗篇那可见，石室满尘埃。
泉州杂诗六首 其五,清末民国初,林朝崧,闻说南安县，诗人晚岁留。依刘王粲苦，哀郢屈原愁。旧隐山亭在，于今木叶秋。何当载美酒，不老岭边游。
泉州杂诗六首 其六,清末民国初,林朝崧,九日山长在，三唐世已遐。石留遗老子，树发古时花。未到逢人问，将游恨路赊。终当与俦侣，采药拨云霞。
避地泉州作,清末民国初,林朝崧,百口飘零乍定居，刺桐花下理琴书。故人万里无消息，日日临江钓鲤鱼。
所居洪衙埕即清初洪经略承畴故第，今尚有祠堂在焉,清末民国初,林朝崧,香火荒凉破庙空，广庭灌木自成丛。可怜遗臭真千古，此巷如今尚姓洪。
清源山,清末民国初,林朝崧,名山近在城东道，隔年游兴今朝果。不乘肩舆不跨马，病馀一试腰脚好。山花含笑谷鸟啼，引人步步登天梯。不知置身高几许，渐觉对面紫帽低。半山亭子一回首，俯视孤城大于斗。城中双塔笔露尖，城下长江一线走。更行更高喜欲狂，眼底直欲穷蛮荒。越王一去二千载，当年驻马知何方？却寻裴公尸解处，烟霞古洞黄冠住。炉香飘出石门来，时有游人占梦去。神仙有无我不知，榕根小憩亦支颐。一杯山茶解我渴，使我两腋清风吹。更登绝顶望沧海，云涛浩渺家何在？乘风我欲便东归，惆怅故乡人事改。搔首峰头泪满巾，何时海底更扬尘？朗吟飞下千峰去，故国江山愁杀人。
送三兄绍堂东归,清末民国初,林朝崧,伯氏吹埙仲氏篪，相怜相爱不相离。尘埃洛下三间屋，风雨苏州五字诗。乱后同居差少慰，客中分手最堪悲。柴桑故径今虽在，人物应殊晋义熙。
送吕厚庵秀才东归二首 其一,清末民国初,林朝崧,海上楼船奏暮笳，伤心桑梓在天涯。江山锦绣开新国，文武衣冠少故家。楚客共知哀郢苦，宋人未悔画淮差。同来避乱君先返，终老东篱莫怨嗟。
送吕厚庵秀才东归二首 其二,清末民国初,林朝崧,吾人聚散本难知，分手何须泣路歧。但使三生盟片石，不应一步阻雷池。情天再补虽无术，缺月重圆会有时。珍重莱衣归故里，相思寄我采薇诗。
寄怀八叔父允卿,清末民国初,林朝崧,鲰生剧是可怜虫，二载闽南逐转蓬。流落怕谈桑海事，追随空记竹林中。恼人春色花无赖，消我乡愁酒有功。最忆旧时文宴处，梦魂夜夜雾峰东。
杂忆二首 其一,清末民国初,林朝崧,海外当年说甲兵，闾阎鼎食复钟鸣。春藏华屋神仙艳，月入兰房梦寐清。乡里尽多冠盖族，楼台时有管弦声。岂知今日东西廨，憔悴机、云弟与兄。
杂忆二首 其二,清末民国初,林朝崧,山边庐舍水边篱，芳卉千枝柳万枝。三月莺花佳丽地，十年寰海太平时。辋川泉石皆堪画，梓泽宾朋尽解诗。一自扁舟逃难后，故园东望只增悲。
电线,清末民国初,林朝崧,通信遐荒顷刻间，泰西电学盖区寰。铁绳横海神龙避，铜线传声驿马闲。问答全非凭笔墨，往来似不隔河山。钟杯路管工夫巧，从此欧洲有鲁班。
出门,清末民国初,林朝崧,匝月春霖未肯休，出门却喜日当头。路边麦浪千畦翠，风里禽声万树幽。耕妇饲牛锄野草，牧儿驱马饮泉流。田家一种幽闲乐，胜我奔波作远游。
题杨寿若明经悼亡诗后二首 其一,清末民国初,林朝崧,夫子沧洲逸，相逢叹黍离。可怜逃难后，更赋悼亡诗。尘土埋琼树，霜风凋玉芝。廿年琴瑟好，弦断为君悲。
题杨寿若明经悼亡诗后二首 其二,清末民国初,林朝崧,举案已无妇，应门仅有僮。飘零画眉笔，悽惨妒花风。青雀鸣台上，孤鸾泣镜中。祗应念恩爱，难作鼓盆翁。
奉赠吴肃堂殿撰鲁,清末民国初,林朝崧,君门射策夺宫袍，衣锦还乡意气豪。霁月光风周茂叔，浑金璞玉晋山涛。人思附骥情应切，我喜登龙价倍高。往日诸兄曾受业，云亭问字敢辞劳。
采茶歌四首 其一,清末民国初,林朝崧,娉娉袅袅采茶娘，不采蘼芜不采桑。日暮子规劝归去，荒山草露易沾裳。
采茶歌四首 其二,清末民国初,林朝崧,上山采茶筋力苦，下山饮茶喉舌甘。谁识个中甘苦趣，朝朝暮暮自携篮。
采茶歌四首 其三,清末民国初,林朝崧,鹧鸪声里忆哥哥，亲拣云芽远寄他。一一枪旗侬自采，渴怀七碗莫嫌多！
采茶歌四首 其四,清末民国初,林朝崧,凤饼龙团讵足珍，愿君长忆采茶人。纤纤女手缝裳好，底事提筐忘苦辛？
久雨,清末民国初,林朝崧,掣电引雷车，阴霾蔽天宇。怨杀李花风，吹来榆荚雨。霢霂近五旬，太阳难数睹。檐端瀑布悬，阶上水苔聚。灶灌生蛙虾，栗烂化飞蛊。流潦哀旅人，隙漏怜蓬户。阴阳失调和，致此淫霖苦。燮理今属谁？莫让伊、周辅。
杂诗四首 其一,清末民国初,林朝崧,花底无心鸟，春来百种鸣。朝朝老屋外，如和晓吟声。
杂诗四首 其二,清末民国初,林朝崧,春日楼前望，春风陌上吹。客心如杨柳，一样乱如丝。
杂诗四首 其三,清末民国初,林朝崧,春城桃李正芳菲，故国池台有是非。山鹧亦知行不得，啼鹃偏道不如归。
杂诗四首 其四,清末民国初,林朝崧,吟虫唧唧近窗纱，银汉无声缺月斜。一阵香风扑襟袖，隔墙开遍素馨花。
题资铨侄与其师龚孝廉仲翎赠答诗后,清末民国初,林朝崧,绛帐笙歌户外传，师生唱和有新篇。韩门多少谈经士，辛苦吟诗贾浪仙。
赠友,清末民国初,林朝崧,悠悠斯世赏音难，何必穷经愁肺肝？磨尽英雄唯铁砚，束人手足是儒冠。鲲鱼得水三千击，鹏鸟乘风九万抟。我辈会须投笔去，立功绝域取高官。
游仙诗二首 其一,清末民国初,林朝崧,天风吹云车，直上九万里。当头阊阖开，来往古仙子。麻姑骖鸾行，白发垂两耳。知阅几沧桑？朱颜非昔比。仙家日月长，衰老亦如此。却笑下界人，采药求不死。天路逢安期，邀余浮绿蚁。大醉踏月归，托宿瑶池里。
游仙诗二首 其二,清末民国初,林朝崧,瑶池非人世，户牖生云霞。中有两玉女，颜色如桃花。赠我一丸药，五色有光华。饵药脱尘网，纵情在幽遐。朝登阆风顶，暮至云娥家。赤足踏天门，只手回日车。俯望八纮内，蛮触纷喧哗。长啸吸沆瀣，要使寿无涯。
访袭君赋赠,清末民国初,林朝崧,鹿耳鲲身旧钓游，曾闻骚客此停舟。人间壶峤三年住，海外风烟一卷收。蓬荜无缘邀大驾，江山有福入吟眸。今朝邂逅清源郡，最喜新诗迭唱酬。
五日登清源山望海，醉后作,清末民国初,林朝崧,去年登山近重九，今朝登山属端阳。流光冉冉何太速？前度木叶今青苍。青苍满径径屈曲，盘空高陟恣遥瞩。南风吹上蜕岩颠，俯视沧溟如一粟。沧溟尽处是吾家，当日龙舟斗水涯。邻曲馈来九子粽，闺房绣出五时花。瀛洲盛事分明在，谁料桑田变沧海。蓬根流落客怀悲，梓里凄凉风俗改。凭高东望思无穷，回首西山落日红。座上非无佳客在，眼前休放酒杯空！酒樽入手万虑绝，诸蛮山水樽前列。坐爱风光胜故乡，何辞酩酊酬佳节。玉壶酒尽动归心，下山大笑发狂吟。吟声飘荡入云际，化作诸天鸾鹤音。
怀梁子嘉,清末民国初,林朝崧,九州何太窄，无地置梁君。去矣辞乡国，飘然逐海云。扶桑观日窟，弱水觅仙群。若遇羡门子，骑龙避世氛。
戏作醉中哭笑歌,清末民国初,林朝崧,哭莫哀于嗣宗，笑莫善于士龙。千秋哭笑推二公，我窃其技逃酒中。酒中世界无纤尘，苍天为室地为茵。日月为煊烛，云霞为衣巾。风伯吹我垢，雨师沐我身，昆仑玄圃栖我神。浑浑噩噩，厥境幽独，俯视人寰，可笑可哭。佩锵锵，冠峨贩。筋骨束，性真磨。修饰边幅，顾影自豪。拜跪俯仰，有如桔槔。黄标紫标，一心贪恋。狗苟蝇营，至死不变。名利如钓，痴人入钓。察其情形，可发一笑！富家大贾，玉楼金屋。婢仆厌文绣，犬马厌梁肉。谁怜饥寒人？枕藉死山谷。厝大积薪，人谓不然。大声疾呼，反怒其颠。古风变改，世事危殆。悲天而悯人，一哭动山海。一哭哭不已，一笑笑不止。哭声与笑声，喧聒旁人耳。旁人耳聒旁人嗤，我聒旁人我不知。曹腾又入酒中地，不使旁人知我哭笑意。
秋日杂兴 其一,清末民国初,林朝崧,旅舍无尘事，贪闲户不开。风吹残暑退，雨逐早秋来。梦里家山远，诗中节序催。鸣蝉与落叶，并使客心哀。
秋日杂兴 其二,清末民国初,林朝崧,无策济时艰，悲秋晋水间。风鸣城外杵，木落雨中山。鲤郭花如霰，蚶江月似环。异乡饶景物，聊足慰疏顽。
八月十四夕作,清末民国初,林朝崧,树头饥鸟啼嚇客，夜半开门黄叶积。庭花欲断不断香，江月将圆未圆夕。风撼边城沉鼓鼙，露零别院响刀尺。有家不归今二秋，我心安得顽如石！
舅氏过海相访感而有作,清末民国初,林朝崧,千里云帆破浪行，间关相访最多情。客踪此夕寒灯共，心事他年白水盟。分手倏经秋两度，纵谈不觉夜三更。读书未就思乡切，相约农村去耦耕。
诵铨侄追悼王兰生师诗，怆然感赋,清末民国初,林朝崧,小阮哀词悼故师，师才磊落实堪思。生如杜甫长为客，死胜扬雄尚有儿。从事曾持三尺剑，传家惟剩一囊诗。悠悠四载修文去，人世沧桑知不知？
同铨侄游崇福寺后小圃,清末民国初,林朝崧,联步出禅宫，闲行小圃东。墙头排远岫，塔顶耸遥空。忍草自然绿，灵花随意红。商量此种菜，休厌在城中。
纸鸢,清末民国初,林朝崧,一线相援引，秋风著意吹。势狂云亦避，飞疾鸟难随。莫道鶱腾后，长无坠落时。身高休更上，更上便孤危。
镜,清末民国初,林朝崧,拂拭古时镜，圆光一片浮。本来经百鋉，直可鉴千秋。鬼魅藏形拙，奸雄照胆羞。只愁辞宝匣，飞去挂秦楼。
床,清末民国初,林朝崧,茅舍三间里，藜床六尺馀。百年何日了？半世此中居。偶踞固吹笛，频移为读书。不知王逸少，坦腹意奚如？
帘,清末民国初,林朝崧,万缕编斑竹，双钩铸白银。玉楼高处挂，绣额著来新。月皎能筛影，花香解透春。被人嫌怨极，只为蔽佳人。
帆,清末民国初,林朝崧,海水茫茫阔，云帆的的微。高从天际去，险自浪中归。翳日浮沉惯，随风向背飞。悠扬方未定，萍叶又相依。
杖,清末民国初,林朝崧,南北又东西，随身一杖藜。向来相倚傍，何忍便分携？春野行吟把，秋山带醉提。慎毋化龙去，使我困攀跻。
枕,清末民国初,林朝崧,冰簟银床上，桃花一枕头。曾经神女荐，犹记宓妃留。暇日长欹卧，仙家屡梦游。莫愁金易尽，鸿宝此中求。
客中述怀二首 其一,清末民国初,林朝崧,李白千金裘，杜甫三百钱。无论奢与俭，能醉即为贤。小子不自量，窃亦慕酒仙。常邀同心子，买醉官舍边。欢呼震四壁，百壶飞蝉联。有时醉红裙，丝管喧绮筵。东街西街人，谁不谓我颠。我颠我自咎，我颠我自怜。有家不归去，作客年复年。
客中述怀二首 其二,清末民国初,林朝崧,城东有老僧，怜我厌兵革。投诗说六如，劝作空门客。我感老僧心，未忍弃巾帻。往往访兰若，谈禅忘日夕。路熟不厌行，事惯遂成癖。啖饭饱伊蒲，听经伴顽石。渐觉俗念灰，何但乡愁释！会心在不遥，木樨香处索。
送家叔回台 其一,清末民国初,林朝崧,客中聚首慰蹉跎，饯别匆匆唤奈何。第一伤心歌黍麦，再三致意慎风波。中年陶写宜丝竹，遗老栖迟合涧阿。莫向黄公垆畔过，旧时朋辈已无多。
送家叔回台 其二,清末民国初,林朝崧,故乡回首白云飞，同逐飘蓬君独归。在昔庭阶多玉树，祗今门巷少乌衣。赋成思旧宵闻笛，歌就登山晓采薇。他日重来华表鹤，人民城郭是耶非？
送家叔回台 其三,清末民国初,林朝崧,归家若遇旧姻亲，小阮情怀请代陈。笔墨疏来羞说学，田园抛尽讳言贫。了无长策求名利，剩有哀歌泣鬼神。未满百年终望返，会看沧海再扬尘。
舟行遇风，还獭江感赋,清末民国初,林朝崧,蓬岛分明近，中流鼓棹归。舟倾鱼跃入，风猛鹢回飞。险过魂犹悸，愁多泪转稀。重来解维处，东望倍依依。
渡海作二首 其一,清末民国初,林朝崧,云海茫茫里，乘桴亦快哉。帆飞天上去，人向日边来。水远高于岸，涛奔响似雷。黄昏阴火出，仿佛见银台。
渡海作二首 其二,清末民国初,林朝崧,平海夕悠悠，星河倒影流。鱼涎吹作雨，蜃气结成楼。天外呼青鸟，舟边狎白鸥。扶桑枝可折，寄远苦无由。
自獭江东渡，寄家兄荫堂,清末民国初,林朝崧,书剑飘零逐转蓬，闽南三度荔枝红。千金散尽貂裘敝，一笑归帆挂海风。海风浩浩海天暮，击汰扬舲从此渡。渔郎有意住仙源，桃源暗认重来路。
归故居三首 其一,清末民国初,林朝崧,劳劳走风尘，一身为形役。飞蓬寻本根，暂返山中宅。叹息陵谷迁，人事亦变易。交情一雀罗，世味两鸡肋。
归故居三首 其二,清末民国初,林朝崧,我居楠木堂，堂后旧栽竹。去时如人长，归来长过屋。苍翠扑人衣，依依娱醉目。爱之抱瓮浇，何暇嗔懒仆。
归故居三首 其三,清末民国初,林朝崧,枯荷聚秋声，西风来何骤。回归曾几时，月圆惊已又。抚事多慨伤，泪落满衣袖。为人驱烦忧，有味是醇酎。
观园中花木杂咏七首 其一,清末民国初,林朝崧,离家才三年，故园遂将芜。拨草寻花径，荒葛罥我途。可怜杨柳树，啼杀旧时乌。
观园中花木杂咏七首 其二,清末民国初,林朝崧,门前三青榕，幽人去时种。幸不遭斧斤，枝干遂疏纵。慇勤展好阴，视汝为帡幪。
观园中花木杂咏七首 其三,清末民国初,林朝崧,可怜夹竹桃，深红间浅绿。水边篱落间，飘飘绝拘束。此君入仙源，风韵自然足。
观园中花木杂咏七首 其四,清末民国初,林朝崧,我行临方池，方池多泥滓。草盛水又深，群鱼性所喜。埋没芙蓉花，西风与扶起。
观园中花木杂咏七首 其五,清末民国初,林朝崧,伯也好栽兰，栽兰盈九畹。开时君不来，荏苒岁将晚。蝴蝶尔何为，穿花长往返。
观园中花木杂咏七首 其六,清末民国初,林朝崧,薄言采桂花，终朝不盈掬。采之欲遗谁？所思在空谷。空谷无佳人，但见樵与牧。
观园中花木杂咏七首 其七,清末民国初,林朝崧,初秋菊未花，叶亦不任摘。莫信爱花心，柔枝都爱惜。尽日东篱边，庶几遇彭泽。
咏史五首 其一,清末民国初,林朝崧,三晋本一家，龙战无时闲。秦人待其敝，拱手收河山。鹬蚌相持久，渔翁得意还。不知蜗角上，何用分触蛮！
咏史五首 其二,清末民国初,林朝崧,下床卧许汜，上床卧陈登。求田复问舍，咄咄何足称。燕雀不知鹄，莺鸠翻笑鹏。世事久反覆，俗论讵堪凭。
咏史五首 其三,清末民国初,林朝崧,下邳圯上人，广柳车中客。进履久埋名，卖饼深藏迹。两贤岂不伟，屈身为贱役。天心何悠悠，英雄例屯厄。
咏史五首 其四,清末民国初,林朝崧,楚有无双士，重瞳不相识。一朝走归汉，天子推衣食。龙性本难驯，骏马岂受勒？君看架上鹰，亦有凌风翼。
咏史五首 其五,清末民国初,林朝崧,燋兔追阳乌，催人成老朽。黄金高南山，买得青春否？生前贵适意，身后复何有？达哉张季鹰，开怀向杯酒。
杂诗,清末民国初,林朝崧,犬吠出深巷，鸡鸣上树木。月黑四无人，胡尘眯人目。顷者五诸侯，兵败于函谷。苏君无相权，赂秦地遂蹙。遗民念旧主，千家齐夜哭。男儿重意气，大雠须报复。专诸善烹鱼，要离能击筑。嬴政非王僚，成败恐难卜。子房游下邳，白龙改鱼服。桥边受异书，人前不敢读。于留遇真龙，运筹得秦鹿。英雄灭虎狼，万姓受其福。当其未遇时，亡命亦雌伏。古来非常人，厄穷天使独。
有感寄伯兄三首 其一,清末民国初,林朝崧,当日浑如醉，于今始觉差。是谁教作客？底事又归家？丝木随人弄，萍蓬祗自嗟。夜深追往失，轮转腹中车。
有感寄伯兄三首 其二,清末民国初,林朝崧,浪自投豺虎，伤心不可详。台卿长隐匿，阮籍久佯狂。饥饿非难忍，旋归何所望。仙源花好在，岁岁笑渔郎。
有感寄伯兄三首 其三,清末民国初,林朝崧,失足嗟何及，寸心难自明。昔惭殷义士，今愧鲁书生。左衽非吾意，同袍盐此情。白丝一以染，祗恨玷生平。
变迁,清末民国初,林朝崧,被发伊川事可悲，误探虎穴岂非痴。新声谁赏焦馀木，旧局全翻劫后棋。罗雀翟公宾客散，敝貂苏季女郎欺。变迁何止陵为谷，对面人心化九嶷。
出门即事,清末民国初,林朝崧,出门多路歧，天荆连地棘。群山当眼前，俱含憔悴色。万树无鸟飞，深藏避弹弋。兽蹄交康衢，前去恐不测。回车凛然归，羲光渐西昃。萧萧风吹衣，取道花林北。
将往晋江，先有此作,清末民国初,林朝崧,蹩躠登高山，失身落泥滓。豺虎游道旁，耽耽向人视。却行归故居，已非旧邑里。昔日桑麻田，强半成海水。无数蛟与蜺，率族来踞此。眼看平地上，浩荡风波起。我欲施钓纶，惜哉无钓饵。谁能逐狂澜，走入鱼腹死。近者陶元亮，招我桃源里。芦中呼扁舟，萍浮长往矣。
潜出涂葛堀即景,清末民国初,林朝崧,舵楼一望海漫漫，解缆白云红树间。乡泪晒乾衣上日，橹声摇碎水中山。慇勤赠剑频呼渡，辛苦鸣鸡始出关。争似寒潮少拘束，等闲流去又流还。
晚发梧栖口占,清末民国初,林朝崧,夕阳西下水东流，芳草萋萋送客舟。默倚危樯念身世，一声孤雁满天秋。
舟行杂咏八首 其一,清末民国初,林朝崧,打鼓发江干，新月照帆索。壮风不借人，暂向芦中泊。
舟行杂咏八首 其二,清末民国初,林朝崧,敧枕舵栖底，风波梦不安。三更呼起碇，星斗满江寒。
舟行杂咏八首 其三,清末民国初,林朝崧,水上无鸣鸡，推篷天忽曙。回望多白云，故山渺何处？
舟行杂咏八首 其四,清末民国初,林朝崧,隔断华夷界，其如此水何！无人管来往，输与白鸥多。
舟行杂咏八首 其五,清末民国初,林朝崧,泛泛到中流，蛟龙吹浪起。将身托轻舟，与汝同生死。
舟行杂咏八首 其六,清末民国初,林朝崧,云水一千里，苍茫落照馀。鸟飞不到此，乡信付双鱼。
舟行杂咏八首 其七,清末民国初,林朝崧,水宿淹晨昏，岂料有今日？日上水通红，云破山争出。
舟行杂咏八首 其八,清末民国初,林朝崧,草长渔人舍，鸡鸣老树村。篙师速打桨，此地是中原。
八月八日在舟中作,清末民国初,林朝崧,桂落三山开琐院，群雄此日校文战。邹、郭同分市骏金，由基独试吟猿箭。有人抱璞涉风波，云是当年旧卞和。怅望玉门难自献，回思刖足一高歌。
獭江曾节妇歌,清末民国初,林朝崧,獭江江水无纤垢，獭江奇女世希有。米清昔重林宜人，玉洁今传曾节妇。节妇贫家娘，十七嫁林郎。林郎系亦出曾子，少为林嗣从林氏。朱然先世本宗施，徐绩由来非姓李。底事牵丝月下人？错教同姓结婚姻。周公制礼鲁公犯，谁识斯人独认真。斯人守礼足千古，洞房逃去不言苦。任将沟水流东西，羞学鸳鸯交颈股。从此想思天一偶，鳏鱼骠泊雌凤孤。使君有妇如无妇，罗敷有夫难见夫。夫君去后翁姑老，夫少弟妇鲜兄嫂。举目无亲可奈何，相怜惟有阿姊好。阿姊与妇同阿爷。贫难相助空咨嗟。一男一女继夫后，啼饥号寒常牙牙。饥寒苦况难尽述，尘生甑底磬悬室。朝缲夜织博饔飧，二十七年如一日。邻翁断弦家多金，知夫客死来委禽。妇言偷活因二老，岂为多财移寸心。寸心如铁又如石，永誓柏舟不改适。终身长作女儿身，昔也鬓青今发白。白发皤然姑尚存，承欢仍不缺晨昏。赐金难遇淮阳守，行义未旌桓女门。皮金剪字久明志，含笑寻夫入九地。山埋贞骨亦生香，人谈苦节皆流泪。吁嗟节妇节最奇，令夫亦算奇男儿。此夫此妇两难得，表贤励俗知是谁？
自台湾来晋江寓舍独坐，怀兄子铨,清末民国初,林朝崧,昔去榴花红，今来芦絮白。入门不见君，云作榕城客。榕城在天未，水遮山复隔。雁飞不到南，书素徒盈尺。孤馆掩凄清，候虫当户织。忆昨艳阳时，咏花同倚石。如今阶下苔，已上题诗壁。空庭木叶飞，思君此何极！
寄三兄 其一,清末民国初,林朝崧,思乡三岁切，近里一家惊。虎口逃非易，鸿毛掷太轻。累君作宾石，哀我似台卿。壁里兼车里，终身感此情。
寄三兄 其二,清末民国初,林朝崧,已作惊弓鸟，旅为失水鱼。冥鸿徒羡彼，涸鲋最愁余。旅馆青衫破，高堂白发疏。孔怀如见念，莫厌寄家书。
题彭春苓参军诗卷后,清末民国初,林朝崧,翰林校书金根误，赀郎独奏凌云赋。世人顶礼千佛经，焉知网漏珊瑚树。君不见洞庭湖南彭夫子，白少镕经兼铸史。文章馀事作诗人，掷地盐锵叶宫征。骚坛个个握灵蛇，如此才华有几家？不是梦中曾夺锦，便应笔底解生花。蟾宫高织登科记，咄咄吾贤遭弃置。柳汁当春不染衣，九州虽阔无扬意。薄海频年海畔游，芙蓉幕府竞征求。囊中自有济时策，早晚君王召马周。
晚行,清末民国初,林朝崧,薄暮温陵道，风光可入诗。笼山云似帽，织树雨如丝。鸟语归巢闹，渔舟逐岸移。桥头人卖酒，风扬一青旗。
春晴即事,清末民国初,林朝崧,阴雨连旬久，暗时一捲帘。风来池水皱，花落砌苔黏。画永闲方觉，春深冷转添。渊明虽止酒，小饮正无嫌。
古别离四首 其一,清末民国初,林朝崧,良人将远行，行李亲手检。别泪满心头，眼中无一点。
古别离四首 其二,清末民国初,林朝崧,离筵罗众珍，鲤尾配猩唇。自家不能食，长跪劝行人。
古别离四首 其三,清末民国初,林朝崧,执手歧路间，欲言旋复止。离情千万端，启口从何起？
古别离四首 其四,清末民国初,林朝崧,日落长亭晚，郎行妾独返。春草妾不如，送郎千里远。
子夜歌四首 其一,清末民国初,林朝崧,郎如兔丝草，侬似女萝枝。一朝相萦抱，缠绵无已时。
子夜歌四首 其二,清末民国初,林朝崧,与郎离别来，泪点长洗面。消瘦暗自惊，玉臂松金钏。
子夜歌四首 其三,清末民国初,林朝崧,虚度春时节，三年直到今。灯花夜深吐，欲剪恐伤心。
子夜歌四首 其四,清末民国初,林朝崧,手写婵妍影，慇勤远寄将。相思一展画，似妾在君傍。
自长门至南台，舟行即事二首 其一,清末民国初,林朝崧,长门渡隘浪成堆，欲进船时雾不开。多谢东风与吹垢，两边无数好山来。
自长门至南台，舟行即事二首 其二,清末民国初,林朝崧,入港高悬五色旗，烟中楼阁认霏微。倚樯忘却双轮捷，怪道邻舟似箭飞。
赠谢傅为孝廉二首 其一,清末民国初,林朝崧,乌石巉岩千尺馀，苍松翠柏画难如。此中无数好丘壑，都付风流谢幼舆。
赠谢傅为孝廉二首 其二,清末民国初,林朝崧,鬓丝禅榻感华年，未了青楼一段缘。十里城南珠簿下，美人争唤杜樊川。
莆尾渡,清末民国初,林朝崧,轮蹄镇日走尘埃，树里呼舟又一回。长短石桥三十六，送人双桨渡江来。
兴化道中,清末民国初,林朝崧,摇鞭数尽短长亭，一路云山列翠屏。日午濑溪溪上过，松花黄映荔花青。
枫亭,清末民国初,林朝崧,太平桥畔树参差，恼杀客肠人不知。两过枫亭无荔啖，今年来早昔年迟。
留题铨侄福州白水井书楼二首 其一,清末民国初,林朝崧,薜萝苍翠小桃红，十笏幽齐点缀工。看竹客来云影外，咏花人住鸟声中。越王山远当窗见，般若台高有路通。到此便思搜胜迹，携囊忙煞一诗僮。
留题铨侄福州白水井书楼二首 其二,清末民国初,林朝崧,风光一片画难成，醉后凭栏眼倍明。排闼青山如有约，入帘芳草不知名。春霞散绮群芳丽，古井无波一镜平。小住匆匆留爪迹，临歧回首若为情。
洛阳桥,清末民国初,林朝崧,横天渴虹长万尺，下饮沧江化为石。鞭之叱之成此桥，桐城太守莆中客。往时欲渡川无梁，行人海葬蛟蜺宅。自从天堑变康庄，无复风涛阻形役。我生飘泊一飞鸿，缘在重留雪泥迹。手摩苔藓读遗碑，百五十字凝古色。碑中空记倡义人，岁久谁能识王实？将军下海语荒唐，流俗相传偏啧啧。古人利济同一心，或传或否堪太息！沈吟此事意难平，斜凭危栏日将夕。汀洲橹唱催人归，几阵松风洒巾帻。匆匆作诗别江神，何日重来看潮汐？
登坚牢塔绝顶,清末民国初,林朝崧,七层宝塔势峥嵘，千级危梯石削成。人到云端衣袖湿，风来天外铎铃鸣。峰峦对峙分旗鼓，江水双流绕市城。半响凭栏舒眼界，全闽形胜望中明。
闽越王庙,清末民国初,林朝崧,鴃舌诸蛮梗化多，天教豪杰挽狂波。开闽霸业传忠懿，佐汉诚心过尉佗。生辟蚕丛隶华夏，死留龙井镇山河。我来殿宇瞻遗像，落日平台一放歌。
过尚书岭,清末民国初,林朝崧,岚光晓气雨氤氲，石磴千盘湿藓纹。人步鸟声中半晌，路从树影里歧分。荒园久废生春草，峭壁微凹补白云。笑煞山灵迎送苦，朝朝车马自成群。
马上作,清末民国初,林朝崧,生怕蓝舆束缚人，辄于马背著吟身。山腰纵辔追归翼，溪畔停鞭数泳鳞。芳草郊原行去缓，酒帘村店下来频。据鞍顾盼忽狂叫，一首诗成脱口新。
游海印寺二首 其一,清末民国初,林朝崧,百尺朱崖远市廛，老僧筑室此安禅。金钗塔影飘窗外，宝盖山光坠槛前。白石嵌空成小洞，绿阴匝地荫春泉。听经有约同良伴，又结莲宫半日缘。
重游清源山,清末民国初,林朝崧,脚根健不道行难，物外烟霞取次看。虎乳泉清流石罅，羊肠路曲绕云端。层崖潟瀑晴闻雨，古木摇风夏觉寒。我与山灵缘非浅，四年三度此盘桓。
将由晋江移居沪渎，示海外亲友,清末民国初,林朝崧,离家不返又移家，薄叶随波讵有涯。好在鲤鱼城小住，熟梅时节看黄花。
和俞子渊武林怀古四首 其一,清末民国初,林朝崧,老柏萧森土一堆，英雄遗迹后人哀。墓前铁汉应流涕，赢得千秋唾骂来。
和俞子渊武林怀古四首 其二,清末民国初,林朝崧,万树梅花绕殡宫，年年啼鸟怨东风。当时高士谁曾见？可笑髯苏忆梦中。
和俞子渊武林怀古四首 其三,清末民国初,林朝崧,美人死后尚情深，金缕歌残泪满襟。悽绝西泠松柏下，阿谁更与结同心。
和俞子渊武林怀古四首 其四,清末民国初,林朝崧,绝代人难与命争，红销香歇最怜卿。祗应不惮梅花妒，芳冢长依处士茔。
沪渎怀古,清末民国初,林朝崧,楚封春申君，乃在江水边。孙、卢扰晋室，曾于此泊船。奸雄与乱贼，到头俱化烟。祗今惟潮水，来去如往年。我登江上楼，怀古心爽然。岂无芳樽酒，捧以小婵娟？悲来不能咽，双泪流涟涟。白日无留停，百年同逝川。少壮不努力，老死终邱山。转逊遗臭者，名字长流传。古来三不朽，功、德以为先。作诗告知心，立志同勉旃！
中秋无月歌,清末民国初,林朝崧,阊阖朦胧积霜霰，玉宇琼楼看不见。人间冷淡作中秋，酒徒败兴诗客倦。金风只解吹雨来，不肯扫开云一片。嫦娥飞上第几天？良宵却闭广寒殿。仙桂森森千丈高，岂是妖蟆可吞咽？九重高绝事难知，雾里瞻天眼空眩。霓裳曲调长寂然，蟾蒐何曾暂时见。安得仙客与梯空，直到月宫游一遍。
得梁子嘉书赋长句奉答,清末民国初,林朝崧,家本蓬莱海中住，日出咸池见乡树。劫灰飞到仙山来，身骑白鼋且西渡。一枝借住刺桐城，书剑常为闽峤行。射乌山头吊霸主，狂歌醉舞不胜情。天公为余添眼福，风送征帆来沪渎。吴姬一笑终年留，用尽金钱欢未足。到处流连似贾、胡，不知客路有穷途。只今已发归欤叹，犹载琴樽泛五湖。故人梁鸿苦相忆，昨驰尺素问消息。缄情遥寄一诗筒，夜梦逢君龙伯国。
读梁子嘉大令日本纪游诗卷，赋此寄之,清末民国初,林朝崧,沧海横天流，万里落胸次。喷墨写蛮笺，化作龙蛇字。奇哉作诗人，有此凌云气。闻说骑白鼋，新自蓬山至。君身有仙骨，十洲恣游戏。自度思度人，肯与世相弃。东行谒木公，却返扶桑辔。遍求不死药，医国归有具。海上方信佳，措手何日试？君昔慕孙、吴，大军掌书记。铜章七品官，空衔尚无位。弃觚二十年，未遂平生志。鳌极陷东南，青衫馀涕泪。英雄岂终穷，天下方多事。速陈治安策，汉廷思贾谊。
赠林月香校书二首 其一,清末民国初,林朝崧,灯红酒绿画楼东，此夕飞花遇断蓬。沧海桑田多少泪，慇勤弹入四弦中。
赠林月香校书二首 其二,清末民国初,林朝崧,柳眉桃脸画难真，消瘦红羊劫后身。好与参军作蛮语，本来苏小是乡亲。
题俞子渊春墟醉月图,清末民国初,林朝崧,沙香洲畔草芊芊，弹指光阴二十年。天上浮云多变幻，春来明月又团圆。兰亭醉本留陈迹，笠泽扁舟作散仙。闻说酒徒俱健在，琴樽何日续前缘！
江堤晓行,清末民国初,林朝崧,晨光照水尚熹微，行近花丛又湿衣。雾里帆来看不见，一声柔橹去如飞。
席上集唐句留别陈鹿侪秀才,清末民国初,林朝崧,水国春寒阴后晴，柳条藤蔓系离情。相逢意气为君饮，唯觉樽前笑不成。
元宵追哭亡侄子佩,清末民国初,林朝崧,哭汝未吞声，年华暗中换。搴帷见明月，团圆正月半。去年当此时，系缆南台岸。箫鼓沸榕城，满街灯彩烂。与汝访连枝，酒杯乌山畔。骨肉聚他乡，谈心乐且衎。佳节应候来，旧游如梦幻。江东春物佳，念汝不留盼。红楼喧管弦，侧听肝肠断。未审长眠人，好景同谁玩？倘能怀六亲，鬼哭应至旦。
江楼睡起,清末民国初,林朝崧,觉来窗全白，天阴日未上。倚楼眺大江，早潮来泱漭。柳岸翠迎眸，前汀平若掌。水禽波际戏，渔笛烟中响。卧病久郁陶，览兹觉神爽。惜无骚客来，同持一樽赏。
春日出游,清末民国初,林朝崧,春江雨新霁，花柳方明媚。游伴践约来，携手名园去。到门车马屯，他人已先至。管弦音聒耳，绮罗香扑鼻。纨裤及裙钗，杂坐无伦次。大会号无遮，相逢免回避。流连未能归，匆匆日西坠。我生遭世艰，逢场聊作戏。但竭今日欢，焉知明日事！囊中有酒钱，又向高楼醉。
懊恼词三首 其一,清末民国初,林朝崧,青天碧海夜迢迢，花里偷吹引凤箫。不道素娥奔月去，却疑紫玉化烟消。锦衾何处贪同梦，金屋当时枉贮娇。十四年间成底事，空馀珠泪在鲛绡。
懊恼词三首 其二,清末民国初,林朝崧,泠然半夜御天风，处女胡为脱兔同？银汉红墙空阻隔，淮流楚水暗交通。井边玉虎牵丝惯，树里金蝉蜕壳工。斗酒御沟悭一面，两情决绝太匆匆。
懊恼词三首 其三,清末民国初,林朝崧,前因后果两茫茫，一度寻思一断肠。是汝随鸦同彩凤，有谁打鸭散鸳鸯。蘼芜山下新愁结，桃叶江头旧恨长。昔也飘茵今坠溷，东风无奈落花狂。
观杨树浦筑屋，赋呈家兄荫堂，兼示诸侄，将归台湾,清末民国初,林朝崧,哲兄卜吉地，百堵临江兴。崇制欲干云，瑰材屯如陵。梓人各献艺，圬匠亦奏能。工师颐指挥，意气何轩腾！披图觇宏规，技巧诚足称。连楼可走马，绮阁高三层。于兹宁君子，福至同川增。丁宁语后辈，堂构善钦承。念余当此去，悲来欲填膺。屏营版筑场，惆怅不能胜。花树种新活，江帆来相仍。何年重戾止？朱槛此同凭。
留别家兄荫堂,清末民国初,林朝崧,嗟余遘阳九，弱冠辞枌榆。四方唯伯氏，生死相呴需。三霜同客闽，二稔并留吴。提携患难间，终始情不渝。百年指鸿雁，避缴誓相俱。葳蕤荆树枝，何意分中途！人事与心违，行将归海隅。当著莱子服，去乘尼父桴。此行隔河山，邈其秦与胡。离亭一杯酒，执袂惨不娱。去去勿相念，南冠命也夫？九州尚烟尘，念子老江湖。临歧何以赠，鱼肠金仆姑。东山若再起，持此佐英图。
沪上留别二首 其一,清末民国初,林朝崧,江干花落水微波，梦醒高楼一刹那。明月向人襟上照，酒痕较少泪痕多。
沪上留别二首 其二,清末民国初,林朝崧,柳绵飞尽落花乾，春去人归两可叹。惆怅吴淞半江水，他年王宰画中看。
答兄子铨送别之作,清末民国初,林朝崧,三叠阳关一杯酒，黄歇江头两分手。无情春水送将归，不肯为人回鹢首。玉树阶前第二枝，韩家阿买社家宜。竹林文宴思畴昔，歧路东西泣此时。古锦囊诗赠离别，呕心句妙何须说？濡毫见汝意偏亲，挥袂令余肠欲绝。肠欲绝，恨难平，南朝词客北朝行。他日纵传枯树赋，也应萧瑟庾兰成。
临别重赠伯兄荫堂,清末民国初,林朝崧,一别心知隔汉蕃，阳关三叠断人魂。谁能更忍临歧泪，聊复同倾祖帐樽。风雪对床空有约，飞沉异路复何言！回思畴昔提携意，不敢穷途说报恩。
归里书怀，答赖二、悔之、绍尧，即次原韵,清末民国初,林朝崧,避地四五年，转徙江湖间。落拓愧书剑，风尘凋玉颜。游子念旧国，高堂念家山。进退羝触藩，去留两为难。飞蓬寻本根，目前虽苟安。伤哉鱼跃渊，将为鸟入樊。神州又破碎，瓜剖议早传。既无中流柱，何以回狂澜！峨冠食肉人，大抵袖手看。徒令草茅士，痛哭天步艰。沈吟复沈吟，五噫归故关。直将蓬莱岛，视作武陵源。轩冕非吾愿，世事誓不言。夸叔久绝踪，黄绮犹可攀。已矣趹踶马，从此解征鞍。愿言采紫芝，分与同心餐。
到家,清末民国初,林朝崧,昔从海上去，今从海上还。海上何所见？万仞留青山。山中有芳树，树下即归路。落帆鳌西港，驱车乌日渡。启途未亭午，到家已曛暮。黯黯水生烟，冥冥山吐雾。入门灯烛光，奉母上高堂。兄弟两三人，彩服来迎将。婢仆解装囊，子侄罗酒浆。王家钟会郝，宋家郊会庠。相看疑梦幻，相将诉离肠。
闻警,清末民国初,林朝崧,喧喧笳鼓震皇畿，扰扰搀枪犯紫微。舜陛昔闻群兽舞，尧天今有九乌飞。东迁难奉乘舆出，南下惊看牧马肥。安得鲁连三寸舌，为君谈笑解重围。
同兄子幼春家园秋日 其一,清末民国初,林朝崧,一声络纬鸣秋馆，叶落空庭人迹罕。瓜蔓缠棚绿意浓，豆花压架清阴满。翛翛窗竹舞风枝，飒飒池荷倾雨伞。同社宗雷久索居，入林咸籍相为伴。
同兄子幼春家园秋日 其二,清末民国初,林朝崧,墙东灶北甘隐沦，拉许排巢俱放诞。道德遥师苦县聃，呻吟时学郑人缓。尘鞿已脱幸身闲，年矢每催悲日短。烧炼倘无鸿宝术，服食愿求麋角散。
秋日卧病，寄绍尧,清末民国初,林朝崧,弱质蒲柳衰，微生依百药。君亦卧漳滨，无聊掩书阁。长卿愁病渴，退之欲驱疟。伏枕各呻吟，垂帏两寂寞。伏枕又垂帏，秋风吹桂枝。天空夕鸟度，地迥暮砧悲。时节遽如此，中心不可持。书情桐叶上，赠汝慰睽离。
寄伯兄荫堂沪上,清末民国初,林朝崧,清源山下沪江头，别后何堪忆旧游！避乱弟兄常共屋，浮家湖海又同舟。贫添安邑猪肝累，拙抱羊公舞鹤羞。五载相濡复相呴，深情刻骨若为酬。
暮春寄北,清末民国初,林朝崧,百里莺啼春事空，楼台罨画绿阴中。有情柳眼含疏雨，无力桃鬟舞晓风。书逐锦鳞来砚北，梦为粉蝶去墙东。人间只是长相忆，争似银蟾守桂丛。
读洪月樵秀才送悦秋归唐诗有感，次和四首 其一,清末民国初,林朝崧,变征移宫又几秋，南冠相遇总含愁。客星严濑光长在，梦境槐安去不留。笛里关山经黑劫，酒边风月豁青眸。故都乔木犹无恙，乞食吴门感旧游。
读洪月樵秀才送悦秋归唐诗有感，次和四首 其二,清末民国初,林朝崧,流年石火促容华，垂翅炎荒暗自嗟。月殿秋高争折桂，星河路远错回槎。泪盈海上鲛人宅，梦到江南燕子家。开府悲哀长只尔，御风何日佩飞霞？
读洪月樵秀才送悦秋归唐诗有感，次和四首 其三,清末民国初,林朝崧,绣被谁能盖鄂君，此乡土梗视兰薰。难为玉爪冲天鸟，何用金声掷地文！九县茫茫多虎豹，百年鼎鼎几风云。伊人岂不悬孤忆，坛杏终身对社枌。
读洪月樵秀才送悦秋归唐诗有感，次和四首 其四,清末民国初,林朝崧,待我金丹熟九还，与君鹤驭上清攀。扶桑笑倚犹东海，丛桂勾留暂小山。两袖烟霞非俗物，数家鸡犬隔尘寰。相逢只作游仙语，不许重陈世网艰。
夏日洪生左顾惠诗赋答,清末民国初,林朝崧,邵平瓜熟时，慧远莲开日。河朔罢传杯，茂陵方养疾。君乘下泽车，来访维摩室。蹑屣起相迎，采薪忧若失。为君具鸡黍，为君觅芝朮。相对劝加餐，乱离那忍述！朱崖既弃捐，汐社多遗逸。少卿久穷困，兰成亦萧瑟。昔如鞲上鹰，今作裈中虱。笑啼俱不敢，祸福两难必。犹喜长吉囊，各有江生笔。君歌我再和，诗成共评隙。
效阮公咏怀三首 其一,清末民国初,林朝崧,海外有九州，域中非一姓。王风久已颓，霸图日相竞。报怨吴入越，据要楚取郑。秦强六国惧，晋微五胡盛。于戈方北伐，玉帛又南聘。纷纷长不已，扰扰宁有竟！春、陵各养士，苏、张争秉政。君子则不然，龙潜乐天命。
效阮公咏怀三首 其二,清末民国初,林朝崧,渐渐殷墟麦，离离周庙黍。伤时泣大夫，感物悲王子。生世逢变革，痛心孰能已？风景不异昔，河山倏殊轨。二难慕夷、叔，四皓思黄绮。名义苟不亏，前修可窃比。
效阮公咏怀三首 其三,清末民国初,林朝崧,夜烛到晨灭，春华遇秋陨。金石虽云固，销铄同归尽。九转术难成，百年期苦近。况遭天地闭，又值圣人隐。焉能不行乐，只是长悲悯。饮酒服绮纨，大笑于陵蚓。
八月十六夜小集，同赖二、兄子幼春作,清末民国初,林朝崧,草虫吟风长唧唧，中庭桂花香不息。清秋过半月仍圆，零露渐多夜方寂。我辈离居亦已久，何意琴樽共今夕！赖兄怀瑾后握瑜，由来声价连城璧。吾家仲容亦佳士，只我才惭步兵籍。论心慷慨及时事，执手慇勤叙离隔。回首兵尘暗乡国，二子穷山我异域。频年相望阻云海，促膝清谈宁易得！乱离未死复此会，天荒地老三诗客。流萍踪迹散还聚，离黍河山今异昔。悠悠身世总如梦，万事不堪回首忆。高岸为谷谷为陵，七尺虽在非金石。相看破涕且欢笑，莫遣愁多头早白。
古别离二首 其一,清末民国初,林朝崧,不独河梁是别离，郁金堂外即天涯。桃花带露春灯见，柳叶含颦晓镜知。入梦雨云翻覆易，传书鱼雁往来迟。此身悔被琴心误，分定单栖欲恨谁！
古别离二首 其二,清末民国初,林朝崧,一炷盟香绣佛前，当时密誓致缠绵。竟成地上难收水，羞比泥中不染莲。迹辱魂惭空自怨，病多欢减有谁怜！愿将点点伤春泪，奉坠徐陵笔架边。
孤雁,清末民国初,林朝崧,云门行断杳难寻，去去飞鸣各异林。缯缴馀生悲网密，风霜长路苦寒侵。鸦啼鹊噪非吾侣，鹤怨猿哀共此心。故国回头天样远，的应一世作羁禽。
次韵和绍尧醉歌行,清末民国初,林朝崧,咄哉泾渭久合流，鱼目色喜夜光愁。西施绝代负薪老，嫫母成群衣锦游。削脯贩脂为世重，龙蟠凤逸无人求。平子四愁空怨叹，左徒九歌枉离忧。顾此胶胶兼扰扰，径须莫莫与休休。怜君未改书生癖，攒眉长受吟魔役。诗成珠玉亦奚为，他日空留覆瓿迹。山冰渐解风骚骚，弱柳摇春莺欲歌。孔融客座酒樽满，谢安故园花树多。佳时不来共作乐，其奈黄鸡白日何！
无题六首 其一,清末民国初,林朝崧,最少年时额覆肩，彩衣嬉戏画堂前。隋珠作佩贻韩重，赵璧裁环赠绛仙。只道双鸳归宝牒，那知别鹤出朱弦。自从镜与人俱去，花落莺啼一泫然。
无题六首 其二,清末民国初,林朝崧,劳燕分飞十八春，相逢疑假又疑真。灯前带雨梨花弱，扇底含烟柳叶颦。不嫁东家应有命，再来南陌岂无因。深红落尽馀青子，小杜诗成倍怆神。
无题六首 其三,清末民国初,林朝崧,来不移时去似风，依稀犹在宋家东。聘钱有约牛郎借，琴曲无缘犬子通。自古珊瑚难入网，祗今鹦鹉易离笼。寄书为问瑶台雀，待得桃花几度红？
无题六首 其四,清末民国初,林朝崧,天风吹去不吹还，胍胍波生带水间。一路莺啼如唤客，五更尨吠尚当关。帘前竹响闻腰佩，楼外云横见鬓鬟。咫尺蓬莱终缥缈，沾襟赢得泪痕斑。
无题六首 其五,清末民国初,林朝崧,未必无情洛水堤，神光离合使人迷。寻来月窟蟾偏隐，隔断香巢燕欲啼。密信枉缄红蜡泪，佳期频失紫兰蹊。填桥何处招乌鹊，生怕明珠没浊泥。
无题六首 其六,清末民国初,林朝崧,远山日夕雾中看，未寄鸳鸯绮一端。已恨夜光曾抵鹊，那容枳棘更栖鸾。天涯玉杵求原易，月下金针度却难。白水青松言在耳，知卿终不负潘安。
可怜词,清末民国初,林朝崧,水浅蓬莱又几霜，黍离宫殿忆前王。可怜梦里槐安国，傀儡衣冠易散场。
有感 其一,清末民国初,林朝崧,儒冠误著悔难追，卖尽聪明只买痴。束帛忽然叨异数，文章岂足报新知？如何下榻邀徐孺，并欲焚山索子推。懒漫潜夫近多病，蒲轮强上意悽其。
有感 其二,清末民国初,林朝崧,东方岁岁版图增，海晏河清却未曾。郑国萑苻时窃起，周家猃狁正凭陵。商量急把妖氛扫，次第徐将坠典兴。今日临民贵清静，盖公一语可铭膺。
台湾杂咏,清末民国初,林朝崧,河山绣错古东宁，霸业兴亡几度经？终岁有花天气暖，四边无地海潮青。居人粤语兼闽语，分野牛星又女星。欲上红毛城上望，蛮烟蜑雨昼冥冥。
答幼春 其一,清末民国初,林朝崧,繁华过眼吹石火，我未弃世世弃我。乌衣巷里封胡辈，相从东山唯汝可。
游莱园小池,清末民国初,林朝崧,小池清且浅，容得一吴舲。岸染苔痕绿，波涵树影青。芦中翔翡翠，蘋末立蜻蜓。钓竹闲来把，秋风满水亭。
次幼春韵呈绍尧,清末民国初,林朝崧,君胡为者发鬅松，求诗驱疟檄愈风？凋残文集覆酱瓿，丛杂药裹填筠筒。听君悲吟似有意，毋乃蒂芥盈心胸。大贤自古困陋巷，栾布贱时曾卖佣。何况平生慕嵇阮，寂寞政可养惰慵。眼前无数首阳岭，随地尽有桐庐江。食鱼茹蕨不饿死，何用富与程郑同？忧能伤心语不妄，少年一宿成老翁。劝君强起加餐食，收悲敛涕牛衣中。战国干戈斗未已，七雄胜负纷鸡虫。但闻苍梧远巡狩，未见舜陛鸣笙镛。人间可哀非一事，愿君毋为药店龙。
次韵遥和绍尧、祝澄、剑渔、梅樵诸吟友磺溪唱酬之作二首 其一,清末民国初,林朝崧,邺中为密坐，洛下发清谈。酒盏要崔五，诗牌与祖三。剑歌欢未极，巾舞兴初酣。应念穷居者，蓬蒿塞道南。
次韵遥和绍尧、祝澄、剑渔、梅樵诸吟友磺溪唱酬之作二首 其二,清末民国初,林朝崧,琴弹绿绮曲阳春，麈尾薰炉迥出尘。好会百年能有几，风流数子自相亲。松云久卧真成癖，城郭犹存敢避人。料得未忘沧海事，瑩然白袷泪痕新。
赠沧玉次韵,清末民国初,林朝崧,风景依然世界新，飘零君作兔园宾。吟诗南国推名士，结社东林有故人。少小挥毫师草圣，平生著论薄钱神。文章此日方无用，敝帚千金且自珍。
重九夜偕庄竹书孝廉及诸侄泛舟莱园小池,清末民国初,林朝崧,凉风起蘋末，日落林塘幽。携我登高伴，狂吟弄彩舟。舟行拂岸竹，棹进冲沙鸥。爱此一鉴清，堪洗万古愁。插萸情畅遂，采若心夷犹。遥山列画幛，密树张翠帱。露下闻鹤唳，月出见鱼游。翛然濠濮想，把酒劝庄周。
次绍尧九日寄雾山栎社诸友韵二首 其一,清末民国初,林朝崧,满目河山感慨多，叶飞如雨水增波。丹枫白雁生秋兴，紫蟹黄花共醉歌。头戴南冠长已矣，手遮西日奈愁何。登高能赋知无益，和汝题糕且一哦。
次绍尧九日寄雾山栎社诸友韵二首 其二,清末民国初,林朝崧,惨淡青山落叶多，海门无日不风波。登高易洒新亭泪，送客愁闻易水歌。东汉遗民推管邴，南期才子重阴何。千秋未觉风流绝，烂熳怜君日醉哦。
次韵和绍尧短歌行,清末民国初,林朝崧,神龟长介族，性灵寿亦长。一朝落人手，桑火来见伤。蜉蝣虽微细，羽翼善飞扬。朝生暮自死，数尽非人戕。横目之民亦裸虫，谁云赋命人独丰？君不见汉、魏、六朝好男子，地下长眠呼不起。又不见神禹九州不长在，大半桑田变成海。滔滔万世迭相送，我今不乐将何待？
寿吕缦翁四首 其一,清末民国初,林朝崧,四壁图书三径花，筱云庄舍是君家。琅玕屋后千枝竹，鼓吹堂前两部蛙。劝客中山玄石酒，居乡下泽少游车。白头见惯沧桑事，懒与闲人说梦华。
寿吕缦翁四首 其二,清末民国初,林朝崧,廿载尊师拥彗勤，翩翩子弟总能文。谢庭兰玉三春秀，马帐笙歌五夜闻。代有才人通六籍，家传笔阵扫千军。祗今海外论风雅，先数高门纪与群。
寿吕缦翁四首 其三,清末民国初,林朝崧,笠屐飘然入画图，可人风貌本清癯。邴原北海称龙腹，庞统南州号凤雏。晚岁手还勤执卷，平生口不解呼卢。时危且喜先畴在，种秫栽粳课仆夫。
寿吕缦翁四首 其四,清末民国初,林朝崧,著书门户映花关，海屋筹添鬓已斑。长共灵光留鲁国，肯抛芝草出商颜。久叻世好葭莩末，曾接清尘杖履间。今日登堂逢览揆，为君杯酒赋南山。
筱云山庄看菊，赠厚庵秀才,清末民国初,林朝崧,我性颇爱菊，手栽满东篱。苦遭风雨妒，花事今年衰。秋色殊冷淡，不堪饰茅茨。闻君有同好，培养独得宜。慇勤树彩幡，抱瓮役不辞。秋来尽圻放，锦绣铺庭墀。病起颇忆君，芳园一来窥。入门所见夥，五色纷陆离。黄白间红紫，烂若剪綵为。身到众香国，顾盼行步迟。谁言春花媚？秋花更多姿。肥瘦各有态，俱是倾城姬。恨我来稍晚，不逢全盛时。后起难竞秀，早开已半萎。落英当爱惜，为君诵楚词。泛酒秀可餐，煮茶味亦奇。不然缝枕囊，梦里清香吹。君颔我言是，折赠三两枝。将持遗细君，先压乌帽欹。更请分花苗，名品君不私。归去重种植，诀依口授施。明岁花定好，约君同赋诗。
戏赠亦仙,清末民国初,林朝崧,亦仙天麒麟，不可加鞿勒。三十学饮酒，一饮辄一石。胸有万古愁，江潭荡魂魄。欲排天地出，恨身无羽翮。飞扬跋扈气，醉后大嚄唶。目不识泰山，二豪空侍侧。解衣盘礡裸，呕秽恣狼籍。笑示掩鼻人，斯道在屎溺。玩世诚不恭，浩然无愧色。我生颇同嗜，酒户称劲敌。拇战亿千场，诗边斗尤力。君比我谪仙，我比君狂客。往来白社间，一笑称莫逆。近者输一著，因病绝涓滴。呻吟伏床褥，兴会无复昔。灾生由曲糵，我止愿君亦！折齿犹细事，烂肠救不得。醉死岂足贤，如何自戕贼！人生饮酒外，岂无安排策？清谈可忘饥，请君读老易。
再步九日韵赠陈君槐庭,清末民国初,林朝崧,子昂年少苦才多，下笔琳琅满衍波。我觉捧心羞越艳，君翻刻羽和巴歌。鱼传锦字空相续，雾隔琼枝可奈何！安得推襟竹林里，焚香击钵共吟哦。
哭梁钝庵大令,清末民国初,林朝崧,家无儋石忧天下，今人未见如君者。胸怀既与世相违，年命更遭天不假。呜呼如君真数奇，生不能免寒与饥。死不能庇妻与儿，学书击剑空尔为。与君夙订忘年契，闻君羽化泪盈袂。方嗟诗酒久离群，谁料声容俄隔世。世上干戈斗触蛮，天荆地棘行路难。我尚未知埋骨所，悲君益复自悲叹。
书怀赠松坞居士,清末民国初,林朝崧,男儿不富贵，鍊丹驻年貌。二者两无成，且从性所乐。海上有敝庐，藏书归自校。日与古人友，不为外物挠。怜君钻故纸，未收稽古效。开馆卖文字，逢人说忠孝。闻声久相思，一见如漆胶。群雄争山河，众才被笼罩。谋臣与猛将，分途各腾趠。吾党贵传道，穷通何足较。愿因汝南评，扶翼周孔教。赋诗叙鄙怀，险韵难推敲。
次韵和幼春山中岁暮杂感六首 其一,清末民国初,林朝崧,风物婆娑天一涯，岁华虽晚不须嗟。梅和雪折香盈手，橘带霜尝冷溅牙。北户号寒虫唧唧，南荣向暖鹊楂楂。闲愁触拨知何限？落日闻吹出塞笳。
次韵和幼春山中岁暮杂感六首 其二,清末民国初,林朝崧,霜落空山猿鹤鸣，悲歌击筑四邻惊。狂来痛饮邀车子，兴到清谈对老兵。正始风流追辅嗣，义熙人物慕泉明。只今汐社多遗逸，贫病相怜太瘦生。
次韵和幼春山中岁暮杂感六首 其三,清末民国初,林朝崧,匡济时艰仗大才，疏狂我只合蒿莱。惊涛已泊秦皇岛，妖雾犹霾郭隗台。八马蒙尘悲远去，双鱼传信苦迟来。遥闻更用和戎策，消息难真总费猜。
次韵和幼春山中岁暮杂感六首 其四,清末民国初,林朝崧,忆昔缨裙沪上游，果然人世有丹丘。吴歌子夜妖姬唱，郢曲阳春上客酬。回首欢场成梦影，投身荒岛足悲愁。佳期愿待江波绿，更泛五湖三泖舟。
次韵和幼春山中岁暮杂感六首 其五,清末民国初,林朝崧,习静荒园一榻横，神交竹弟与松兄。瑶琴最爱弹三峡，彩笔犹能拟两京。已分栖迟安蹇陋，何心谈笑取公卿。百年下噀先畴在，闲课家僮种秫粳。
次韵和幼春山中岁暮杂感六首 其六,清末民国初,林朝崧,门第琅琊集凤鸾，阿戎多病带围宽。乌衣巷口头俱黑，绿竹林中影不单。芳岁蹉跎看渐晚，哀吟抗脏和应难。何如携手江楼醉，赵女清歌张女弹。
次和槐庭过访见赠之作,清末民国初,林朝崧,万卷藏书号墨庄，多才拔帜少年场。羊车市上人如昼，麈尾花间唾亦香。买醉百金风月夜，吟诗半世水云乡。红尘门外高千尺，不到君家灶北床。
书感再次幼春韵六首 其一,清末民国初,林朝崧,迢迢赤县在天涯，祸结兵连事可嗟。易水无人收战骨，蓟门到处建军牙。关开幽谷迎仙仗，冰合河源滞使槎。惆怅瀛台西苑里，胡儿碧眼坐吹笳。
书感再次幼春韵六首 其二,清末民国初,林朝崧,落日边城画角鸣，风声鹤唳总堪惊。松花江上多胡骑，木叶山头少汉兵。王气未应长白尽，夕烽偏傍邑娄明。宗臣殉国人皆惜，遥望辽阳感慨生。
书感再次幼春韵六首 其三,清末民国初,林朝崧,东顾愁无拨乱才，兵尘浩浩暗登莱。楼船已据田横岛，士马空屯单父台。天子远巡关内去，将军新向兖州来。本初部下多骁杰，办贼虽能恐见猜。
书感再次幼春韵六首 其四,清末民国初,林朝崧,八骏西行异浪游，流离琐尾咏旄丘。铜驼索靖言终验，豆粥公孙意未酬。龙武兵强应可恃，凤池人去最堪愁。不知傅说骑箕后，谁与殷宗更作舟。
书感再次幼春韵六首 其五,清末民国初,林朝崧,鲸吞虎据势纵横，置酒燕台结弟兄。满目旌麾争略地，何时铙吹报收京。武昌未见来陶侃，河北先传失杲卿。底事闻鸡刘越石？枕戈江上饱吴粳。
书感再次幼春韵六首 其六,清末民国初,林朝崧,西巡扈从尽鹓鸾，谁念舆图窄与宽？秦法变更由卫鞅，齐宗兴复望田单。君臣尝胆天应悯，玉帛和戎事大难。后顾茫茫堪痛哭，不须更听雍门弹。
再哭梁大令钝庵,清末民国初,林朝崧,斗酒长歌行路难，霸才无主剑空弹。世间换尽红羊劫，天上飞来白玉棺。骏马未舒千里足，大鹏先折九霄翰。故人一掬黄金泪，尽日临风洒不乾。
岁暮感怀三叠前韵六首 其一,清末民国初,林朝崧,愁海滔天岂不涯，倚楼看剑一咨嗟。入笼鹓鹤饥垂翮，塞路豺狼猛倨牙。欲借风威清雾毒，难回春意上枯槎。兰成身世无穷感，怕听关山蔡女笳。
岁暮感怀三叠前韵六首 其二,清末民国初,林朝崧,少日词场偶一鸣，赋成铜爵有人惊。弹琴自笑嵇中散，餐玉心嗤王外兵。未肯鸿冥游广莫，颇思凤举入承明。谁知流浪终如此，愧汝轻裘棘下生。
岁暮感怀三叠前韵六首 其三,清末民国初,林朝崧,失意当年是不才，无媒门径长蒿莱。久拚听法依莲社，敢望吟诗上柏台。多难销磨心铁锐，闲愁催送鬓霜来。自怜已戢图南翼，犹被纷纷篱鴳猜。
岁暮感怀三叠前韵六首 其四,清末民国初,林朝崧,衡嵩未遂向平游，云思霞情托一邱。药镵入山晨独往，樵歌出谷晚相酬。尘生饭甑何遑顾，雨没渔矶始欲愁。学道经年粗有得，此身渐觉似虚舟。
岁暮感怀三叠前韵六首 其五,清末民国初,林朝崧,早被时流白眼横，绝交又到孔方兄。无才挟瑟长安第，有梦游仙太上京。卖卜祗应师季主，著书何必效虞卿？谩言耽酒须微禄，谁许官田种秫粳。
岁暮感怀三叠前韵六首 其六,清末民国初,林朝崧,无路升天驾紫鸾，少卿愁绪几时宽？三年虎穴投身险，一夕鸰原吊影单。坠劫早知销化易，畏人谁信笑啼难？死灰纵有重燃日，忍抱琵琶塞上弹。
喜沧玉、槐庭二君见过次韵,清末民国初,林朝崧,回翔落羽倦归林，无复图南万里心。披草愧君寻蒋径，拨弦容我听嵇琴。尘扬海底休重说，思发花前且共吟。若道诗场须鼓吹，绿杨鹂语是佳音。
送槐庭归尘港，即次留别韵,清末民国初,林朝崧,诗名十载鬓犹青，玉立长身瘦鹤形。双屐烟霞来药径，一樽花月醉茅亭。联床乍慰思如渴，分袂旋悲迹似萍。惆怅瑶琴奏流水，几时重许子期听。
久旱喜雨,清末民国初,林朝崧,蕴隆何虫虫？赫羲烧大地。五行水干土，咎征肥遗至。青阳萌动时，野望莽枯萎。万井渴生尘，溉浇齐告匮。田形龟背圻，农夫坐流泪。苍赤帝所生，未忍沟中弃。九霄呼行雨，乖龙不敢睡。倒海洒云端，森然银竹坠。燋燥一以云，鳞塍有生意。涓滴皆黄金，欢呼拜天赐。清明杏花盛，东作犹及事。蓑笠聚陇头，秧歌慰劳悴。吾闻一德朝，七祀貉为祟。持鼎祷名山，言发致灵异。哀鸿亿万姓，生命大君寄。从来至人心，恻怛回天易。后代焚巫尪，暴虐非古治。时无臧文仲，谁与筹旱备？
将进酒,清末民国初,林朝崧,白日短短驹过隙，人生上寿不满百。等闲断送黑头春，漏尽钟鸣叹何益？邯郸侠，河东贾，白门才人徐与庾，难得相逢夜三五。月窥窗，花照户。狗儿吹笛，花奴击鼓。美人笑酌金鹦鹉，绣襟红香沾马乳。樽前低唱灯前舞，珍羞络绎仙厨脯。熊白猩唇贱如土，何家万钱何足数。君不饮，更何待？身外浮荣朝槿花，世间万事桑麻海。一壶之中别有天，期君共醉三千载。
次韵答槐庭寄怀之作二首 其一,清末民国初,林朝崧,云树相望三载馀，幅巾就我竹林居。山中供客无兼味，别后传情有尺书。扫地虻空微雨夕，啼春莺老绿阴初。一樽何日还同把，惆怅松轩月影虚。
次韵答槐庭寄怀之作二首 其二,清末民国初,林朝崧,邯郸梦醒已多年，闭阁空山息众缘。池上荻枝抽画笔，窗前蕉叶展书笺。忘机并欲焚棋谱，食淡时教设净筵。自笑比来搜句倦，被君犹唤作诗仙。
仲春偕诸子游瀚溪有感而作,清末民国初,林朝崧,城东散步去，良伴来相追。笑谈忘路远，足力亦不疲。草花不知名，红白开陆离。前山如螺鬟，时于树里窥。虽无风浴欢，游眺心自怡。俯盼瀚溪中，石见何累累？上天久不雨，泉眼涸经时。西畴春事动，播种不可迟。戴胜空催耕，无水将何为！吾闻大乌溪，叹乾亦如斯。枯鱼泣向天，老农皆涕洟。洪流且犹尔，馀川从可知。嗟嗟上帝心，临下何不慈？方今国赋重，民无馀三资。昨年遭蝗炎，禾死靡孑遗。今春又苦旱，粒食岂可期！谁能诛旱魃，火速召雨师。沛然下膏泽，莫使民啼饥。
寄上海俞生子渊,清末民国初,林朝崧,西望登高楼，申浦三千里。犹记虹口桥，共君赤栏倚。鹤鸣华亭县，花落太湖水。解携恍如昨，晼晚弥年祀。怜君五经筒，班鬓犹未仕。淹迟弹琴歌，作客风尘里。夙昔交莫逆，磋磨在文史。封壤今即殊，声容满心耳。离居欲有赠，愧乏鸳鸯绮。裁笺寄吴云，思乱谁能理！
赠葛宇宽孝廉,清末民国初,林朝崧,九县豺狼满，君来漳海滨。江山非禹甸，日月隔尧天。皂帽从为客，青云懒著鞭。谁怜好才调，长欠一杯钱。
醉后言志，寄绍尧,清末民国初,林朝崧,男儿处草莽，有志无由伸。同调尚龃龉，况乃行路人。东山花落时，醵饮会亲宾。银灯照初夜，妙伎堂前陈。皓齿歌白雪，细腰舞萦尘。逢君绮席间，爵行不计巡。小令杂谐谑，翻酒沾衣巾。半酣发狂态，笑齧妃女唇。观者如堵墙，交口詈申申。百年一刹那，浮云是吾身。醉死讵足悔，但恐为世嗔。牛角触金花，自古同悲辛。埋照不出门，庶以葆天真。一枕北窗风，聊署无怀民。
次韵题铨侄五月都中纪事诗后二首 其一,清末民国初,林朝崧,赤县妖氛满，腥臊战一场。将才无颇牧，圣武是宣光。宝鼎人争问，凶锋势太狂：翠华遂西幸，铁骑入朝堂。
次韵题铨侄五月都中纪事诗后二首 其二,清末民国初,林朝崧,天心开杀运，国事误权豪。枭獍城中舞，豺狼殿上嗥。入关仙仗远，弃屋小民逃。乱定知何日？书哀藉兔毛。
寄铨侄日本,清末民国初,林朝崧,天运穷百六，劫尘飞蓬壶。避地吾与汝，适越还入吴。吴下风月窝，越中山水国。五载同娱游，一别分南北。汝志在显扬，书剑客帝乡。吾贫甘守拙，返棹婆娑洋。迢迢七千里，相望隔烟水。中外断知闻，叹恨何能已！今年京师乱，六龙西入关。闻道辇毂下，白骨如丘山。嗟汝年少子，陷身兵革里。笳鼓喧蓟门，何处问生死？青鸟天外飞，衔书坠我衣。开缄惊且喜，知汝脱重围。汝亲已衰老，旅食江南道。馀生复何求，拜辞诣绝岛。绝岛海东滨，徐市此避秦。传闻有仙药，宫阙皆金银。地与鲲身接，向来通舟楫。为我折扶桑，乘风浮一叶。须识竹林人，相思泪濡睫。
与吕生厚庵、沈生祝澄、侄幼春夜话作,清末民国初,林朝崧,掩关东郭外，懒拙世所轻。二仲披草来，欢甚扫榻迎。是时山花落，鴃鶗林间鸣。感彼春芳歇，欣此亲爱并。题诗五色笺，煮茗龙头枪。夜阑语往事，破窗风雨惊。自从不周碎，坤轴东南倾。蠕蠕裈中虱，一饱各自营。凤凰长苦饥，玉山禾不生。修陵植华藕，枝叶安得荣？回也困陋巷，孟荀老于行。与世苟凿枘，贤哲亦无成。吾道在固穷，何用吐不平！沧江有鸥鹭，可与洗心盟。
次韵遥和伯兄感怀之作却寄,清末民国初,林朝崧,历阳鱼鳖事堪悲，冬岭孤松性不移。报与子卿书一纸，应怜越鸟忆南枝。
山堂小集分韵得至字,清末民国初,林朝崧,门掩麦秋雨，雀噪故人至。相将林下酌，俱向水边戏。弹琴玄鹤舞，说剑山精避。兴来且为欢，休论尘世事！
六月二十七日开栎社雅集，席上拈得仙字,清末民国初,林朝崧,换征移宫近十年，山中猿鹤泣荒烟。久联明月遗沧海，不分星光聚颍川。斗酒开怀须作达，松枝入手且谈玄。也知樗散人皆弃，坠羽相逢私自怜。
和赖二见过青桐林精舍原韵,清末民国初,林朝崧,久矣尘机息汉阴，幽栖四面绕苍岑。捞虾人在荻芦渚，伐木声来杉竹林。隐几据梧聊永日，清琴浊酒尚关心。知君旧是山阳侣，款段相过惬素襟。
赖二留精舍数日重有此赠,清末民国初,林朝崧,之子佩琼华，红颜齿编贝。既为兰亭集，复作竹林会。鸣泉鼓瑟和，碧岫焚香对。清谈杂玄史，浊酒浇磊块。朝游逐麈鹿，暮吟倚松桧。逍遥丘壑间，放浪形骸外。纷华久忘怀，理乱宁置喙。神交支许流，尚友宗雷辈。功名乃祸媒，富贵为身害。但尔自足娱，何必麒麟绘。
二叔祖母罗太恭人七十晋一寿诗四首 其一,清末民国初,林朝崧,觥觥太守公，我之王父行。一箭取功名，门前旌棨壮。恭人昔来嫔，薳簉贤声畅。生我孝廉叔，秀出诸昆上。画戟鹓班执，峨冠雀翎扬。母因子爵荣，翚翟拜天贶。司徒石窌封，阿杜金钗饷。援古以方今，恩宠何多让？彩衣舞虽罢，兰芽茁相向。才堪宝田守，孝同洗马养。华诞逢古稀，征词耀屏幛。彤管书妇功，女史职久旷。不才忝诸孙，懿行安敢忘？愿扬圣善风，付与乐人唱。
二叔祖母罗太恭人七十晋一寿诗四首 其二,清末民国初,林朝崧,丹山凤将雏，养成毛彩异。上天衔瑞图，飞来鸣盛世。昔我孝廉叔，名织登科记。入为粉署郎，出作朱轩使。固因媚学然，亦缘庭训致。吾闻恭人教，义方无不备。悯近丸熊助，惩惰折葼示。今虽届嵫景，诸孙扳舆侍。尚于含饴际，丁宁开幼稚。一经勉承先，五木戒废事。贻厥有如此，家声未宜坠。会看兰玉枝，百叶长繁炽。
二叔祖母罗太恭人七十晋一寿诗四首 其三,清末民国初,林朝崧,秦时巴寡妇，世擅丹穴赀。筑台只旌富，未闻能博施。贤哉我恭人，所宝在俭慈。自奉若寒素，见义则勇为。如坻散仓栗，年荒绝啼饥。编桥压狂澜，免忧蛟与螭。德水饮万家，仁风扇四垂。行不践虫蚁，春不折树枝。人有恻隐念，一动天早知。何况七十年，乐善心不移。至诚感神明，天授龟鹤姿。齐寿与金母，永为女中师。
二叔祖母罗太恭人七十晋一寿诗四首 其四,清末民国初,林朝崧,羽人重服食，谓可获高年。闇河采桂实，郦县汲菊泉。谁知此术妄，修短均由天。恭人识道纪，委命顺自然。不求五福备，唯求四德全。迈种天佑之，寿同金石坚。孙曾联五代，玉立扶鱼軿。双双花下拜，齐诵九如篇。是时华堂暮，仰见秋月悬。寿星出南极，光射宝婺躔。亲姻既毕会，敕厨铺贺筵。虽无蟠桃果，来献彩觞前。窈窕梨园伎，霓羽舞翩翩。或弹八琅璈，或鼓云和弦。何殊瑶池饮，法曲奏云仙。
九月十五夜同栎社诸子莱园治酒,清末民国初,林朝崧,诗酒西园集上才，道南诸阮喜追陪。清风自入芝兰室，明月来窥竹叶杯。消受溪山幽兴发，扫除尘俗雅怀开。商量今日须酣畅，莫管东方曙色催。
罗蔚村孝廉有事渡海，纡道见过，出示漫游留别诸作，次韵奉赠，即送其行四首 其一,清末民国初,林朝崧,忽降文星蓬荜中，积年渴想扫俱空。杜门冯衍才方退，卖赋相如道未通。身贱逢人多白眼，时危随地有蚕丛。与君一夕谈衷曲，陡觉颜销镜里红。
罗蔚村孝廉有事渡海，纡道见过，出示漫游留别诸作，次韵奉赠，即送其行四首 其二,清末民国初,林朝崧,识君名字自童蒙，当日骚坛拔帜雄。声价连城珍白璧，文章万选重青铜。即今浪迹贫如洗，犹自狂歌气吐虹。我料鸢肩必腾上，西行莫惜醉新丰。
罗蔚村孝廉有事渡海，纡道见过，出示漫游留别诸作，次韵奉赠，即送其行四首 其三,清末民国初,林朝崧,处裈虮虱叹终穷，摆脱超然便不同。属国即看离塞北，孝章只恐老江东。订交意气无畦畛，入世机谋有拙工。安得青云生足下，桃源随汝作渔翁。
罗蔚村孝廉有事渡海，纡道见过，出示漫游留别诸作，次韵奉赠，即送其行四首 其四,清末民国初,林朝崧,凄凄凉气入鸣虫，君去秋江正落枫。歧路不禁悲聚散，孤槎从此上穹窿。恨无纻服贻吴札，聊把清樽劝孔融。别后莫忘书报我，要知九万里抟风。
对酒用太白韵和沈生祝澄二首 其一,清末民国初,林朝崧,采薇入西山，抱石沉东海。孤高空留名，骨朽今安在？世儒守一经，闭门蓄光彩。不知眉睫间，浮云旦夕改。当年不为欢，景光讵相待。
对酒用太白韵和沈生祝澄二首 其二,清末民国初,林朝崧,青春流惊湍，一去不再来。昨日已落花，今日难重开。如何朱颜子，块然将空罍？但忧黄金尽，不畏白发催。倏忽百年满，赍恨归泉台。丈夫贵适意，物外轻浮埃。把酒笑二豪，蜾蠃何多哉！
哀鸿篇,清末民国初,林朝崧,鸿雁从何来，来自沧海滨。似为饥所驱，哀哀鸣向人。弋者满天下，挟弓窥秋旻。高鸟看渐尽，幸汝得全身。奈何困口腹，终日长悲呻！硕鼠食汝苗，使汝生计钝。虽不毙弹射，饥死惨亦均。我无活汝术，目击徒怆神。凤凰百鸟王，鹓鸾为其臣。朝餐琅玕饭，夕饮玉池津。丹穴分馀粮，羽族皆回春。嗟哉汝翮摧，飞去永无因。一物不得所，足伤天公仁。我愿陈此词，泣血叩帝闉。
忆昔答洪月樵即次其韵,清末民国初,林朝崧,忆昔游泮池，词场结交盛。识君人丛中，神彩朗月映。示我帖括文，妙义阐思孟。夺标童子军，时畏此敌劲。诗才尤敏捷，落笔春泉迸。兼长贾董策，万言论时政。鹏翼搏扶摇，只待风月横。所愿岂温饱，欲佐尧舜圣。余亦志青云，道同陪啸咏。朝游联衣袂，夕饮将灯檠。光景宛目前，事隔两尘夐。海邦鼎革来，新学方驰竞。一唱而百和，同音若笙磬。闻人弹古词，齿冷加讥评。而我与夫子，顿减飞腾兴。落魄两青衫，老大意不称。初日出东方，弹丸被兼并。伶俜新寡妇，羞再窥妆镜。谁知耳后珠，照国非照乘。出门望新高，万丈悬危嶝。上自白玉苗，采之欲谁赠？自有此山来，积雪翠微互。登高怀美人，长啸天地暝。浪捲前朝去，云海空濎滢。成功逐荷兰，延明一线命。儿孙非霸才，穷波坐蹬蹬。靖海楼船来，一举降诸郑。从此属神州，凤历春王正。海疆本盗薮，民俗颇剽轻。滔滔婆娑洋，蛟鳄时游泳。二百馀年中，揭竿乱靡竟。淡江军幕开，伏莽始稍定。方面托名臣，政治较昔胜。星罗起衙寺，丹刻俱华靓。蛛丝牵电线，羊肠通轨径。岂知好江山，拱手让他姓。几处呼仓葛，失主旋扫净。嗟余避风鸟，回惑迷本姓。飞去生处乐，饥驱还入阱。振翮触罗网，声发惧祸应。安敢华厦居，自屏邃壑靘。家世鼎钟业，坠落已无剩。愧君赠我诗，满纸犹饾饤。迩来久谢客，车马绝萝磴。闭门惟种菜，不求彭泽令。茆斋临清溪，潇洒置几登。青山隔墙头，时来竹栏凭。索性畏俗氛，与君颇同病。既远磨涅场，庶葆坚白行。回思半生事，一梦邯郸醒。诗词虽无用，未忍弃破甑。汐社自唱酬，尚有知音听。共君素位行，休悲辱泥泞。愤懑种豆歌，须防汉庭侦！
会后数日，启运兄至，戏有此赠,清末民国初,林朝崧,莫叹佳期竟后期，小山犹及桂花时。画屏曲处歌桃叶，烛树前头舞柘枝。爽约不辞金谷酒，当筵高咏玉台诗。伯喈斑鬓垂垂老，文采风流信有之。
哭宇宽孝廉,清末民国初,林朝崧,自古谁无死，悲君在客边。一灵归故国，万恨掩穷泉。永罢春明试，空留宝剑篇。伤心帝京友，犹盼孝廉船。
次和邱仙根水部见示之作，兼呈颂臣秀才 其一,清末民国初,林朝崧,生意婆娑殷仲文，芜城才尽鲍参军。年来结社东林下，不负青山与白云。
次和邱仙根水部见示之作，兼呈颂臣秀才 其二,清末民国初,林朝崧,戎马十年耆老尽，邱公去作岭南人。眼中唯有谢康乐，五字韩亡泣鬼神。
日边行，送绍尧东游,清末民国初,林朝崧,东有瀛洲西弱水，埋头世网井蛙耳。羡君能乘破浪风，入手扁舟行万里。万里飘飘指日边，此行采药兼求仙。回头忽与故山远，浩浩惟见水拍天。海中妖怪无不有，天吴飞舞黑蛟吼。君身自有神呵护，鬼物岂敢相攫取。风涛险绝无人域，知君恬吟不动色。耳边万斛漰湃声，祗与新诗增笔力。行行直到三神山，东皇所治隔世寰。金宫银阙接天起，扶桑千丈手可攀。我生梦亦不到处，君今游戏于其间。太乙授君药一丸，换君凡骨驻君颜。昔时羡门高寿，今骑招君渡西海。我亦思为汗漫游，昆仑岭上遥相待。
哭沈社兄二首 其一,清末民国初,林朝崧,龚生嗟竟夭，彩笔入穷泉。神理凭谁问，巫咸已上天。
哭沈社兄二首 其二,清末民国初,林朝崧,识子自童稚，交亲十六年。惭无束刍吊，抱病泣春天。
送侄幼春过海游学,清末民国初,林朝崧,吾兄膝上王文度，不减谢庭之宝树。先世起家用弓马，汝独苦心向词赋。千金一字不轻下，文成每有惊人句。奇峰狂浪生笔端，掷地铿锵协韶頀。偶然游艺贾馀勇，巧思亦足相贯注。围棋不落第二品，蹴鞠樗蒱皆独步。只今年才二十四，文采风流遐迩慕。但恨操术与时乖，斑斑高隐南山雾。今朝别我西游学，小弟担簦逐芒屦。离亲去里初作客，越水闽山慎行路。迩来震旦新学兴，说富言强士争骛。侏离讲习红毛文，糟粕六经谁复顾！二三儒生抱残缺，拘守人笑书中蠹。低心逐时何足羞，贵令樗栎化箘簬。物生合用斯为美，章甫适越毋乃误！汝今此行良有以，窃愿知新更温故。毋忘所能古有训，博览兼通问则裕。送汝求师浮海去，祝汝业成早东渡。离筵有酒不能饮，心逐去帆飞似骛。别后知余日夜思，莫厌频频传尺素。
雨中卧病，闻溪水声作 其一,清末民国初,林朝崧,丈室呻吟拥被眠，药炉相伴日如年。不知门外潇潇雨，一夜溪声到枕边。
雨中卧病，闻溪水声作 其二,清末民国初,林朝崧,小溪涨绿雨新晴，茂树连阴伯赵鸣。屈指分龙时节近，南风一路打禾声。
次韵答抚松处士,清末民国初,林朝崧,富贵百年内，一霎优昙华。所以源道人，甘心逃烟霞。同志如晨星，三五何寥落！君今有强弩，休穿鲁缟薄。栽兰在空谷，种榆在层霄。相去天壤间，曷由知荣凋？古人亦有言，投桃报以李。但愧东家施，颦眉学西子。
往石螺潭道中作,清末民国初,林朝崧,肩舆出里门，一望皆稻畦。仲夏刈穫了，数处亦既犁。濛濛丘中麻，其下有横溪。我寻溪路边，惝恍南北迷。霖潦断行径，荒莽与人齐。天晴涨虽缩，沙岸犹积泥。前村围修竹，日午闻鸣鸡。役夫皆已休，而我独栖栖。远赴田叟期，触热更向西。
示乌溪筑陂者,清末民国初,林朝崧,久雨陂塘溃，田水绝涓滴。筑堤焉可迟，插秧时候迫。农家出丁壮，里粮从兹役。朝伐象山竹，暮负乌溪石。举锸多如云，挥汗不敢息。虽无官吏呵，里正相督责。慎毋怨里正，里正谋汝食。努力莫告劳，报汝在秋穫。
哭伯兄萨堂四首 其一,清末民国初,林朝崧,一战惊西域，兜鍪旧将门。毁家万金尽，报国寸心存。海上归苏武，昭关出伍员。馀生满腔血，犹得洒中原。
哭伯兄萨堂四首 其二,清末民国初,林朝崧,召见明光里，牙旗驻海州。主恩宜拜赐，老景复何求。韬略教儿辈，忠贞激女流。临当撤瑟夜，红粉为君休。
哭伯兄萨堂四首 其三,清末民国初,林朝崧,患难相依久，饥寒颇累君。取求无轹釜，和乐有吹埙。爱弟逾灵运，恭兄愧陆云。伤心江上别，奄忽死生分。
哭伯兄萨堂四首 其四,清末民国初,林朝崧,昔别春申涧，相逢期十年。熟知经五稔，君遽赴重泉。露夕华亭鹤，花晨笠泽船。斯游长已矣，难卜后生缘。
立秋绍尧见过，谈东游事有赠,清末民国初,林朝崧,叶落榈庭雁始飞，秋风吹汝到荆扉。怪来语带烟霞气，新自蓬莱岛上归。
和抚松处士井底蛙,清末民国初,林朝崧,井蛙拘于墟，何足语溟渤！井中数斗泥，是渠盘踞窟。一鸣华林园，青紫遂滥窃。居然比令仆，给廪何须说。蜂衙蚁队外，别是一官阀。鼓吹草间来，众虫畏瞋喝。汝虽性善怒，伎俩亦云劣。但能困蜈蚣，未堪制蛇蝎。胡然鸣得意，向人日喧聒？人事亦何常，锦袄有时脱。似闻南烹客，沸鼎为汝设。跳梁漫自喜，骄甚理必灭。
阴历六月二十六夜大风雨，诗以志异,清末民国初,林朝崧,赤云夹日翔，飓母空中舞。夜来风大作，吹万声熛怒。初如奏笙竽，继若鸣金鼓。倏忽啼鬼神，杂沓斗龙虎。势欲翻渤海，响疑折天柱。丰隆既出地，元冥亦行雨。奔腾熠群动，滂濡浸后土。助虐益咆咻，挠物无龃龉。拔树倒千章，倾屋非一所。估客念船舶，农夫忧场圃。六鹢飞过来，爰居止于鲁。鸡犬俱不宁，人物多安堵。却思轩顼世，雨十而风五。时若应休征，至治难再睹。长吟记灾异，慨然怀往古。
前年有抚松居士者，与余唱和甚多，后知为社友陈君沧玉所托名，戏为四绝句寄赠 其一,清末民国初,林朝崧,诗家戏学糊名法，教索曹刘向暗中。自笑眼花迷五色，主司头脑太冬烘。
前年有抚松居士者，与余唱和甚多，后知为社友陈君沧玉所托名，戏为四绝句寄赠 其二,清末民国初,林朝崧,平生识宝比波斯，网尽珊瑚海底枝。赤水一珠惊创获，谁知故物掌中遗。
前年有抚松居士者，与余唱和甚多，后知为社友陈君沧玉所托名，戏为四绝句寄赠 其三,清末民国初,林朝崧,空吟下里和阳春，耳热偏忘刻羽人。远愧延陵吴季子，国风十五识歌陈。
前年有抚松居士者，与余唱和甚多，后知为社友陈君沧玉所托名，戏为四绝句寄赠 其四,清末民国初,林朝崧,龙媒本是渥洼种，一见吾能识彩毛。牝牡不分君莫笑，古来亦有九方皋。
次韵谢家载昭惠紫含笑一本二首 其一,清末民国初,林朝崧,主人情重许移栽，底事风前笑脸开？应笑分司狂杜牧，一言乞得紫云来。
次韵谢家载昭惠紫含笑一本二首 其二,清末民国初,林朝崧,珍重携锄槛外栽，娟娟泣露紫苞开。吴宫阿玉烟销久，今夜香魂步月来。
甲辰除夕杂咏七首 其一,清末民国初,林朝崧,爆竹声中又一年，光阴三十箭离弦。莱衣戏作儿童舞，博得高堂压岁钱。
甲辰除夕杂咏七首 其二,清末民国初,林朝崧,寿筵柏酒注红螺，大妇调丝小妇歌。亦有左家娇女在，围炉人比去年多。
甲辰除夕杂咏七首 其三,清末民国初,林朝崧,荆树分开连理枝，萼楼长枕异当时。琴床明日春风到，坐念徽之悼献之。
甲辰除夕杂咏七首 其四,清末民国初,林朝崧,数载黄公垆下游，竹林人物最风流。即今东阁梅花发，知否江南忆陇头？
甲辰除夕杂咏七首 其五,清末民国初,林朝崧,四邻相倩写桃符，红纸千张墨一壶。不惜醴陵花管秃，秋蛇春蚓笑髯苏。
甲辰除夕杂咏七首 其六,清末民国初,林朝崧,绕床喝雉烛烧红，入坐毛公与井公。若使武昌陶侃见，定将博具掷江中。
甲辰除夕杂咏七首 其七,清末民国初,林朝崧,终年耳熟老农谈，祈谷神前我亦谙。笑倒淳于都不管，豚蹄壶酒祝喃喃。
再步前韵答槐庭四首 其一,清末民国初,林朝崧,翠黛樽前唱纥那，江头大艑泛轲峨。烟波未得从君去，孤负春来鸥鹭多。
再步前韵答槐庭四首 其二,清末民国初,林朝崧,敦槃十二会葵邱，酒社诗盟接胜游。最忆鹿江灯节宴，夜深丝竹醉高楼。
再步前韵答槐庭四首 其三,清末民国初,林朝崧,交谊蒙庄与惠施，词场个个桂林枝。吟君诗似闻邻笛，思旧山阳无限悲。
再步前韵答槐庭四首 其四,清末民国初,林朝崧,多心已似不燃灰，叱犊佣耕甲水隈。寂寞门庭可罗雀，故人唯望任安来。
鹤亭招同沧玉、香圃过其岩野草堂，即事赋赠三首 其一,清末民国初,林朝崧,竹绕垣墙花绕庐，华堂小住感何如？昔年宋玉临江宅，留与南朝庾信居。
鹤亭招同沧玉、香圃过其岩野草堂，即事赋赠三首 其二,清末民国初,林朝崧,君齿长余三岁耳，短长肥瘦颇相同。左家膝下惟娇女，羡尔阶兰茁四丛。
鹤亭招同沧玉、香圃过其岩野草堂，即事赋赠三首 其三,清末民国初,林朝崧,与子结交兄弟行，今朝拜父一登堂。入门见我泥沾胫，倚杖呼孙速煖汤。
访沧玉不遇,清末民国初,林朝崧,诗酒盟寒不可寻，偶思一面亦辰参。我劳耒耜君铅椠，贫贱谋生累已深。
谢安,清末民国初,林朝崧,哀乐中年感百端，东山丝竹强为欢。当今后辈轻饶舌，错把风流笑谢安。
步颂臣题帐眉原韵,清末民国初,林朝崧,燕寝香凝宝篆灰，鸟啼窗外转幽哉。先生不作封侯梦，懒向邯郸借枕来。
暮春偶题七首 其一,清末民国初,林朝崧,相思树下短桥西，鸠语呼人去杖藜。昨夜狂风吹急雨，数重溪合一重溪。
暮春偶题七首 其二,清末民国初,林朝崧,棋局高低百顷田，青青一片带朝烟。不应饥死东方朔，已觉丰年在眼前。
暮春偶题七首 其三,清末民国初,林朝崧,听罢田间叱犊声，春风容易杜鹃鸣。东陵瓜与南山豆，课仆携锄趁雨睛。
暮春偶题七首 其四,清末民国初,林朝崧,翡翠双飞拂钓丝，微风吹水绿差差。池塘小立看春草，满眼江南谢客诗。
暮春偶题七首 其五,清末民国初,林朝崧,雅爱苏黄笔阵豪，一窗晴日学挥毫。临池功课经年废，砚匣尘封寸许高。
暮春偶题七首 其六,清末民国初,林朝崧,久无书札到衡茅，雨散星离忆故交。多谢春风双燕子，穷檐来觅旧时巢。
暮春偶题七首 其七,清末民国初,林朝崧,后园一树王戎李，结实累累若贯珠。屈指春风几场醉，等闲看到碧成朱。
赠谢丈颂臣,清末民国初,林朝崧,同著南冠瘴海涯，白头好事汝堪誇。杏林榜卖君臣药，槐市班联姊妹花。表圣山居生有圹，王濛水厄老耽茶。应怜谋食东陵拙，辛苦青门学种瓜。
次韵酬吕大厚庵题田居见赠 其一,清末民国初,林朝崧,世事纷然百不关，此身将老翠微间。病疏把酒杯觞燥，懒废吟诗笔砚闲。春水一竿垂钓去，秋云两束负薪还。惭卿比似林君复，尚欠梅花种满山。
次韵酬吕大厚庵题田居见赠 其二,清末民国初,林朝崧,地僻无人扣竹关，农书一卷自林间。荷锄良苦身偏健，抱瓮虽忙意却闲。采药直穷云起处，种瓜常到日西还。几多幽事红尘外，莫怪终年不下山。
倒叠韵酬槐庭，兼简沧玉,清末民国初,林朝崧,耕馀有兴即看山，野老招邀每醉还。散发经旬无奈懒，著书积寸不如闲。诗情画意花三径，琴韵棋声屋数间。闻道羊求欲相访，几回煮茗候柴关。
春日闲居，再用倒叠韵,清末民国初,林朝崧,白袷新春卧故山，草堂人已倦游还。一帘花雨摊书冷，半榻茶烟对竹闲。琴韵涩难调指下，酒悲醒亦在心间。诗成自写东头屋，尽日曾无客扣关。
即事寄呈谢丈，三用倒叠韵,清末民国初,林朝崧,风满幽林雨满山，蓝舆何事过溪还？已愁往路春泥滑，复惜空斋麈尾闲。日午炊烟生竹里，天寒饥雀噪檐间。此时不共围炉饮，惆怅蓬门独自关。
酬李君友石步厚庵韵书怀见赠 其一,清末民国初,林朝崧,竹里双扉尽日关，行吟带索向田间。才非世用宜藏拙，道在躬耕敢爱闲？鸿雁北飞啼正苦，江河东下挽难还。凭君莫说南朝事，肠断哀时庾子山。
酬李君友石步厚庵韵书怀见赠 其二,清末民国初,林朝崧,一毫尘事不相关，托足何妨城市间。涤器酒炉偕隐好，垂帘卜肆食贫闲。诗中典午春秋在，梦里华胥气象还。知汝萧条家负郭，笑人捷径觅南山。
喜诸弟侄同过草堂,清末民国初,林朝崧,剪烛西窗笑语欢，围炉促坐小团栾。山林把臂来诸阮，风雨联床得二难。喝雉狂呼消夜永，传杯剧饮敌春寒。田家客似卿曹少，草具相留意未安。
仲衡侄至自厦门赋示,清末民国初,林朝崧,悠悠七载别离心，山馆挑灯语夜深。存没两行华屋泪，盛衰一曲雍门琴。陇西已愧家声坠，建德难将乐土寻。便合与君作沮溺，耦耕避世白云岑。
再示仲衡二首 其一,清末民国初,林朝崧,只道长无再会因，相逢惊喜各沾巾。客中昔是何年别，灯下今疑隔世人。黄犬不归悲内史，黑貂已敝感苏秦。横流那有安身地，斟酌家山共隐沦。
再示仲衡二首 其二,清末民国初,林朝崧,自别南朝到北朝，小园赋就总无寥。频年泪为亡琴洒，此日愁看玉树消。塞外韦韝惭阀阅，辽东皂帽溷渔樵。曲肱饮水应吾道，肯厌清贫陋巷瓢。
即席赋赠沧玉、锡祺,清末民国初,林朝崧,避俗幽居谷号愚，故人联步访农夫。孟公酒态犹惊坐，介子文穷未弃觚。经岁别离谈悃款，极天烽火动嗟吁。樽前额手聊相庆，世乱吾徒免荷殳。
步沧玉见赠原韵,清末民国初,林朝崧,旧雨经年约不违，草堂小住莫言归。山中花木三春秀，门外风尘万事非。茶话忘形宾与主，盘餐随意藿兼薇。因君一下南轩榻，天上增光到少微。
步锡祺见赠原韵,清末民国初,林朝崧,秋水芙蓉诗品清，一时才子比肩行。芒鞋访我离书局，樽酒留君赋晚晴。云际风高飞鸟灭，林间路断小溪横。望衡喜与庞家近，夜静常闻击柝声。
与厚庵在无闷草堂迟陈、傅诸子不至却寄 其一,清末民国初,林朝崧,待君君不至，昨暮又今朝。杯酒温还冷，炉香爇更销。几回扫荒径，何处滞征镳。更负青山约，能无愧久要。
与厚庵在无闷草堂迟陈、傅诸子不至却寄 其二,清末民国初,林朝崧,把耒东田隐，垂纶北渚居。世人宜见弃，之子岂相疏？别恨盈春水，佳期负尺书。空教素心友，吟望倚茆庐。
诸子同过草堂喜而有作四首 其一,清末民国初,林朝崧,瓮头新酒熟，恰喜故人来。萝径闻厖吠，豆田驱犊回。看山捲帘幕，临水洗尊罍。醉话经年别，春风怀抱开。
诸子同过草堂喜而有作四首 其二,清末民国初,林朝崧,相识岂在早，晚交情益亲。十年月泉社，俱是宋遗民。斯世正龙战，吾徒宁蠖伸。请辞问津者，来作耦耕人。
诸子同过草堂喜而有作四首 其三,清末民国初,林朝崧,矫矫陈与傅，学成道尚屯。文章喧众口，贫贱傍人门。会面忘宾主，同心若弟昆。袖中万国史，许我细评论。
诸子同过草堂喜而有作四首 其四,清末民国初,林朝崧,素发被两鬓，吾宗老散仙。因君忆令弟，怅望白杨阡。刀笔人皆贱，遗文世孰传？相逢须痛饮，幸有酒如泉。
次韵答沧玉,清末民国初,林朝崧,隔年方一会，软语到参横。兵革人间世，桑麻物外情。家贫师老圃，才退愧诗名。今日庐山社，非君孰主盟？
饮酒放言，步沧玉席上见赠韵,清末民国初,林朝崧,朝菌无晦朔，蟪蛄无春秋。人生居短景，百年忽我遒。佯狂衰凤歌，接舆真吾俦。下士大笑之，乃呼为马牛。咄咄釜中鱼，焉知水上鸥。仁义一蘧庐，久处将何求？不如纵远柁，乘老无倪舟。停棹瑶池间，婆娑王母楼。玉盘红仙桃，一食消牢愁。双成吹云和，劝我竟日留。俯视蚁垤小，稗海环九州。哀哉涿鹿战，蚩尤碎铜头。积骸如邱山，血作江河流。黔首为牺牲，功名归彻侯。我欲和触蛮，独唱莫余酬。饮酒入玉壶，聊与达者侔。何用学鲁儒，矩步誇纯修。游心无怀天，安识是与不。
次韵和仲衡过田居之作,清末民国初,林朝崧,竹树连云暮色苍，草堂樽酒话悲伤。一家楚越书传雁，十载干戈劫换羊。故物道南求犊鼻，行装驴背卸诗囊。远游何似归耕好，身种胡麻妇种桑。
陪谢丈游小东山别墅赋呈二首 其一,清末民国初,林朝崧,别墅云梯上，肩舆入薜萝。新晴岩气暖，积雨瀑流多。好鸟啼芳树，游鱼戏绿波。物情欣有托，余亦憩山阿。
陪谢丈游小东山别墅赋呈二首 其二,清末民国初,林朝崧,君爱东山好，云堪避世氛。樵歌清悦耳，稻陇绿侵云。胜地难同隐，斯游过所闻。回车愧流水，泾渭此中分。
陪谢丈游鸳鸯湖，观邱水部种花处，今已犁为田矣，感而成咏,清末民国初,林朝崧,鸳鸯湖上种花人，一去韩江过十春。陈迹已湮君莫叹，柏庄书籍亦灰尘。
题邱大达甫鸳鸯湖草堂 其一,清末民国初,林朝崧,犁破嶙峋化土腴，一家梅鹤寄鸳湖。莫嗟诸弟天涯隔，山鸟山花尽友于。
题邱大达甫鸳鸯湖草堂 其二,清末民国初,林朝崧,错误岩楼数十家，锄云伴汝种桃花。我行误入仙源路，鸡犬声中日未斜。
题邱大达甫鸳鸯湖草堂 其三,清末民国初,林朝崧,万树斜春叫子规，番风已过拣花时。满山新绿娱人眼，明日春归也不知。
吴氏吟香园八咏中六首 一 月池垂钓,清末民国初,林朝崧,密树荫清池，鱼乐君知否？平生江海意，一试钓鳌手。
吴氏吟香园八咏中六首 三 小桥问柳,清末民国初,林朝崧,寻春过小桥，杨柳青如许。黄鸟不依人，却坐高枝语。
吴氏吟香园八咏中六首 四 曲槛观樱,清末民国初,林朝崧,三月樱花时，仙京盛裙屐。曲槛忽逢春，似作海东客。
吴氏吟香园八咏中六首 五 假山消夏,清末民国初,林朝崧,缥缈壶中山，飞入竹林下。前临菡萏池，清绝宜长夏。
吴氏吟香园八咏中六首 六 老圃吟秋,清末民国初,林朝崧,既放篱下菊，又开水边蓼。秋色日日佳，诗兴添多少？
次韵和绍尧病起示社中诸子之作,清末民国初,林朝崧,短榻青灯晓夜燃，覆车重踏又经年。难除火食仙无骨，肯放屠刀佛有缘。嚼蜡细思真少味，饮醇相比觉犹贤。昨非今是君应悟，两首新诗记腼然。
夜访沧玉、锡祺寓斋作 其一,清末民国初,林朝崧,客窗剪烛故情长，睡触屏风倦仆僵。榾柮满炉亲煮茗，一村对酌胜琼浆。
夜访沧玉、锡祺寓斋作 其二,清末民国初,林朝崧,萧斋听雨夜眠迟，拈韵灯前课小诗。重叠钵声催纳卷，俨然风味棘闱时。
与聘三步月至葫芦墩口占,清末民国初,林朝崧,碧天如水薄云销，明月随人过板桥。隐隐市楼灯火近，暖风吹出一枝箫。
夜坐与仲衡作 其一,清末民国初,林朝崧,一番微雨过池塘，小酌茆斋赏夜凉。残月半规星数点，隔篱风送稻花香。
夜坐与仲衡作 其二,清末民国初,林朝崧,剪灯相对话桑麻，尽把山居水竹誇。不是吾庐吾亦爱，野人乘兴即为家。
夜坐与仲衡作 其三,清末民国初,林朝崧,荒山倚杖牧鸡豚，五柳萧疏夕掩门。忆昔同君学书剑，壮心岂料老农村。
马鸣山阻雨,清末民国初,林朝崧,海村十里雨丝斜，小避茆亭卖饼家。输与林宗风度好，垫巾留作画图誇。
赠槐庭,清末民国初,林朝崧,闭门索句陈无已，不见三年今眼明。病喜免为断胫鹤，饮须拚作吸川鲸。诗敦累夜灯同剪，客散高楼雨又晴。近事细谈真羡汝，阶前添得两兰茎。
答赠藻云，步原韵,清末民国初,林朝崧,不上吟楼又几年，风帆烟树景依然。主人酒美鱼虾足，我欲江乡作醉仙。
十宜楼夜集作,清末民国初,林朝崧,不饮鹿溪水，弹指俄三秋。鹿溪多诗人，云集十宜楼。平生与我好，夺帜骚坛游。相思命驾访，岂惮道里悠。主人今陈遵，爱客投辖留。别情未及叙，满案罗珍羞。嘉宾联袂至，入座偕应刘。洪生老祭酒，最初交契投。文笔雄绝岛，万物困雕搜。赠我锦绣篇，高唱不可酬。席罢复纵谈，煮茗南窗幽。焚香读古书，披图看地球。方今东西帝，争长挥戈矛。海天风鹤时，雅会宁易求。诸君舞长剑，余欲歌箜篌。时事日以非，天道与群酋。东北望绿江，遥遥战云浮。角上斗蛮触，中华一蜗牛。城火及池鱼，此事可隐忧。六鳌负员峤，久沉弱水流。窃恐卖卢龙，更有一田畴。谋臣空满朝，未闻借箸筹。吾侪亦何为？新亭泣楚囚。两国方用兵，算缗及车舟。入笼鸟虽饥，一饱焉敢谋？但愿昆明灰，莫再飞瀛洲。亲友长相保，无事到白头。
五月一日沧玉、锡祺、笛亭、槐庭、藻云及舍侄仲衡集予无闷草堂，喜而有作 其一,清末民国初,林朝崧,联翩裙屐访西畴，满眼溪山喜气浮。半道未携清酒候，诸君姑为白云留。也知野外无供给，随意田家有唱酬。遥比竹林人恰七，嵇琴阮啸共千秋。
五月一日沧玉、锡祺、笛亭、槐庭、藻云及舍侄仲衡集予无闷草堂，喜而有作 其二,清末民国初,林朝崧,篱门犬吠故人来，陡觉光辉照草莱。吟兴应嫌鹅鸭闹，酒怀暂对水云开。闲居物外花三径，雅会尘中岁几回。却忆匡山莲社客，晨星寥落剧堪哀。
五月一日沧玉、锡祺、笛亭、槐庭、藻云及舍侄仲衡集予无闷草堂，喜而有作 其三,清末民国初,林朝崧,佣耕奉母岂能贤，隔断尘嚣地自偏。陶令闲情消秫酒，邵平生计托瓜田。时危碧海栽桑后，身老青山学道年。畴昔知音多见弃，诸君犹赏伯牙弦。
五月一日沧玉、锡祺、笛亭、槐庭、藻云及舍侄仲衡集予无闷草堂，喜而有作 其四,清末民国初,林朝崧,衡茆蠖屈寸心违，小集题襟傍翠微。晓雨半林鸠语杂，薰风十顷稻花肥。田园诗老忘机好，贫贱交能耐久稀。从此薜萝幽径熟，相思时一叩柴扉。
同槐庭、藻云、笛亭小集吕氏新楼,清末民国初,林朝崧,烛灺西窗梦不成，小楼风露近三更。满池荷叶浮香气，绕砌流泉作雨声。酒渴玉川思茗饮，人来汐社续诗盟。十年鹿海须臾事，相对南冠愧此生。
重过彰化,清末民国初,林朝崧,城郭都非鹤自还，磺溪不改旧潺湲。汉家废垒生春草，落日牛羊八卦山。
渡乌溪,清末民国初,林朝崧,人生到处总前缘，不过乌溪又四年。晓渡乘桴微雨里，狮头山翠半含烟。
过县庄,清末民国初,林朝崧,茄荖山前雨涨溪，人家近在稻花西。牵情步步横堤路，芳草曾观衬马蹄。
赠林、杨诸子 其一,清末民国初,林朝崧,今日鲲身岛，谈诗数十家。歌风及欧美，摛藻薄骚葩。我拙将焚砚，君痴复嗜痂。未能识奇字，载酒愧侯芭。
赠林、杨诸子 其二,清末民国初,林朝崧,数子一时秀，高斋即近邻。交因文字合，情以往来亲。欲效他山助，深惭腹笥贫。还应遭剪拂，枥马更精神。
次和庄君云从辱赠原韵,清末民国初,林朝崧,刻画无盐费写生，瑶篇叠赠愧深情。北山人或嘲充隐，南亩君胡慕力耕。荒径几时寻蒋诩，酒杯此日忆公荣。甲城绛帐围丝竹，想见玄谈娓娓清。
拟鲍参军行路难,清末民国初,林朝崧,黄姑织女隔天河，虽则异居心靡他。不知君心别后变，相逢犹道故情多。奉君中山千日之美酒，子夜四时之清歌。歌亦竟不听，酒亦竟不饮。翩然拂衣去，君心一何忍？回忆当初鱼水欢，两行泪落沾衾枕！
寄居三首 其一,清末民国初,林朝崧,寄居阮家林，贫贱谁记忆？多病身常闲，乐道心自得。绿树围村舍，白水明沟洫。阴晴山异态，远近草殊色。鸟笑春催耕，虫吟秋促织。愿学于陵隐，夫妻俱食力。
寄居三首 其二,清末民国初,林朝崧,误著缝掖衣，治生失其道。耻为洛阳贾，学种琅琊稻。地方苦硗确，天灾忧旱涝。岁歉家屡空，亲健贫亦好。南陔采芳兰，北堂树萱草。差胜潘黄门，母子长相保。
寄居三首 其三,清末民国初,林朝崧,言念我同父，寥落晨星少。今为田氏荆，昔是桓山鸟。东西一异居，音尘终岁杳。闻雁起中夜，看云卧清晓。华屋诚爽垲，田舍诚隘湫。倘因省觐来，荒径嘶腰袅。
首夏田园即事,清末民国初,林朝崧,新蝉满树夕阳斜，半亩蔬香老圃家。荚破鸟衔篱下豆，叶黄虫蚀陇头瓜。途穷生事皆如此，世乱征徭未有涯。况复春霖伤早稻，空仓枉自待鸣枷。
小东山草堂歌,清末民国初,林朝崧,谢先生有好奇癖，避喧诛茆向绝壁。堂成自署小东山，希风乃祖老安石。堂前秫田类泉明，堂后橘园如李衡。山居兼有生计事，岂徒浪博高隐名。有时凭高作伎乐，山水丝竹音俱清。中年哀乐藉陶写，一任俗儒嘲风情。先生行乐不知老，逢人便诩东山好。暮春三月山花开，倾家买酒延客来。林中扫地置磐石，平稳可以安樽罍。红妆当筵劝尽醉，诸君何可辞深杯。东山调丝西山应，猿鸟惊啼夜不定。坐久残月衣上明，相属拈题尽馀兴。余亦东山客，请赋东山歌。东山草木尽识我，去年此际曾来过。重游但作信宿计，匆匆难免山灵呵。唯愿主宾长健在，年年觞咏山之阿。
星郎先生挽词,清末民国初,林朝崧,曾下元方拜，余先识阿群。辖投怀畅饮，扫榻忆论文。谊以忘年写，情缘世好殷。佯狂偏爱我，老病却忧君。一别经芳岁，相思隔暮云。素书犹问候，凶讯忽惊闻。太息仪型远，谁知著作勤。词章吾友绍，德行里人尊。印岫舒霞绮，房溪漾縠纹。回瞻游宴处，长怆死生分。礼欠灵软送，神驰宿草坟。写哀诗满幅，寄侑纸钱焚。
医室喜云从社弟过访,清末民国初,林朝崧,订交栎社最韶年，笔政新操卸教鞭。未见早蒙诗宠赠，相逢尽脱礼拘牵。酌君无酒求医地，伴我暂闲休沐天。亦有草堂寄青嶂，过从约待病躯痊。
次和云从见赠韵,清末民国初,林朝崧,幅巾入社少年时，谈吐风生五麈持。多艺久谙大和字，惊人笔有小仓诗。昂头报界应无敌，握手骚坛恨太迟。已许异书亲口授，莫违相约惹相思。
台中遇郑君贻林及同社庄君太岳赋赠,清末民国初,林朝崧,鹿子江头识面迟，骚坛二妙桂林枝。板桥书法兼工隶，秋水才华并善诗。茅店临溪邀共醉，纸窗剪烛话相思。客中此会真奇绝，劳燕东西若有期。
静坐,清末民国初,林朝崧,竹林绕屋午阴凉，静坐轩中觉日长。合眼齁齁闲数息，案头销尽一炉香。
赠连君雅堂二首 其一,清末民国初,林朝崧,伊川被发久为戎，望绝英雄草莽中。革命空谈华盛顿，招魂难起郑成功。霸才无主谁青眼，诗卷哀时有变风。击碎唾壶歌当哭，知君应不为途穷。
赠连君雅堂二首 其二,清末民国初,林朝崧,才华纵横策治安，江湖沦落一儒冠。神交数载凭文字，晤语移时吐胆肝。热血少年消耗易，颓风故国挽回难。愿君好继龙门史，藏向名山后代看。
瑞轩小集次雅堂韵,清末民国初,林朝崧,懒向花丛秉烛游，旧旗亭地暂淹留。题襟又得诗家秀，说剑难销酒后愁。隔巷荒鸡催曙色，打窗落叶报新秋。客中俱有还乡梦，昨夜星辰乞巧楼。
哭沈笛亭 其一,清末民国初,林朝崧,南阮交情两世深，修文地下去相寻。阿咸哭罢重思籍，落日悲风满竹林。
哭沈笛亭 其二,清末民国初,林朝崧,词场夺锦压朋僚，玉树临风怅易凋。一曲比红成绝调，可怜传唱海东遥！
谢张子材惠龙眼 其一,清末民国初,林朝崧,珂乡佳果荔奴誇，也许分甘处士家。香味不殊东壁好，令人回忆晋江涯。
谢张子材惠龙眼 其二,清末民国初,林朝崧,筠笼满贮素书俱，驰驿迢迢十里途。敢作寻常佳果视？深情一颗一骊珠。
赠豁轩社弟,清末民国初,林朝崧,西山吹帽枕山行，曾访元方好弟兄。别后又惊九秋半，到来深盼二难并。词坛有约嗟离合，往事重谈感死生。今夜月泉人满座，愿君诗酒尽欢情。
赠郑济若 其一,清末民国初,林朝崧,雅会高秋赴竹林，沿途风景发清吟。甲溪南北山重叠，吊古惟应上铁砧。
赠郑济若 其二,清末民国初,林朝崧,七载前途是凤雏，谈诗今见唾成珠。月泉社里人皆喜，添得江南郑鹧鸪。
雾峰杂咏十首 一 大花厅,清末民国初,林朝崧,寂寂空堂海燕来，月门无锁昼长开。多年不演云韶队，积雨苔痕上舞台。
雾峰杂咏十首 二 怡园,清末民国初,林朝崧,花绕茅斋柳拂门，老兄亲笔榜怡园。如今衰草鸣蛙闹，犹作当时鼓吹喧。
雾峰杂咏十首 三 蓉镜斋,清末民国初,林朝崧,蓉镜斋中花木荣，鸡窗回首十年情。逋仙逝后龟山去，无复琅琅弦诵声。
雾峰杂咏十首 四 莱园,清末民国初,林朝崧,郎官八载返星辰，楼阁连云又一新。鹤发鱼轩千万寿，孙曾舞綵满堂春。
雾峰杂咏十首 五 颐圃,清末民国初,林朝崧,小院花深鸟弄娇，璃窗书画映明描。一生为善东平乐，不爱朱楼赋洞箫。
雾峰杂咏十首 六 龙文轩,清末民国初,林朝崧,爱客时将车辖投，酒中堪隐老何求。秫田下噀年年乐，陶令闲居署醉侯。
雾峰杂咏十首 七 青桐林,清末民国初,林朝崧,一间佛庙四山中，曾下书帷共阿戎。红叶白云依旧好，别来又过几秋风。
雾峰杂咏十首 八 土地公井,清末民国初,林朝崧,社公庙畔一泓寒，泉喷连珠挹不乾。每岁鸟溪流偶断，满村乞水向神坛。
雾峰杂咏十首 九 轻便铁道,清末民国初,林朝崧,几处溪桥铁线敷，蜿蜓直接雾山隅。眼前世事谁能料？此日康庄昔畏途。
雾峰杂咏十首 十 戏次济若韵,清末民国初,林朝崧,锦字迢遥寄窦滔，香车有梦亦难遭。情天运厄红羊劫，银海风生白马涛。蓬岛何时重啖枣，瑶池往日忆偷桃。纤纤好在麻姑爪，莫为他人背痒搔。
病中云从有诗见忆，次韵答之,清末民国初,林朝崧,焚香闭阁卧经时，病债难填似漏卮。服药医教停举白，呕心妻劝罢哦诗。闲情花月欢场减，瘦骨云山破衲宜。惭愧故人相厚意，吟笺遥寄写乌丝。
读云从客中秋思，次韵慰之,清末民国初,林朝崧,良辰美景相随至，故里他乡总是过。但要诗篇答花月，不须归梦绕烟萝。谋生笔砚虽云陋，溷迹渔樵岂足多。一任天公巧磨折，固穷有术奈予何！
赠傅锡祺秀才,清末民国初,林朝崧,傅子醇谨人，家风万古亚。持身若驭马，不敢骋缰靶。早采泮水芹，声华压黉舍。若无沧海劫，举场一战霸。中岁始学诗，典则薄娇奼。静女体自香，薰染贱兰麝。生计累人深，压线长作嫁。投身报界中，铅椠少休暇。遭时多忌讳，言权谁暂假。欲为处士议，恐遭官长骂。幡然弃觚去，头巾一旦卸。知君性和易，到处争欢迓。或从鲍生贾，或与樊迟稼。才大无不可，龙蛇任变化。应笑平生时，束缚守书架。亲朋集大墩，别酒醵金贳。挽衣苦死留，归计肯中罢。我意与众殊，愿君车速驾。与君居止近，隔村望桑柘。每恨佣书出，未得常亲炙。从今多闲日，过谈晓连夜。孤陋余何忧，规劝欣有藉。永愿从君游，终始无虞诈。赋诗示区区，草率君应赦。
往雾峰路上作,清末民国初,林朝崧,脚底雷声起，轻车夜向东。眼明挂山烧，耳聒过溪风。屡犯垂堂戒，敢誇叱驭雄。归途幸不远，村落冷烟中。
夏日病室作,清末民国初,林朝崧,萧疏花市似僧寮，一榻茶烟远俗嚣。地净吸来空气好，身闲养得睡魔骄。卧闲汽笛知车过，坐置冰囊觉暑消。问疾客时携果饵，挽留情话破无聊。
感作二首 其一,清末民国初,林朝崧,两字「风流」误半生，征歌休更画楼行。铜琶羯鼓无情物，中有勾魂摄魄声。
感作二首 其二,清末民国初,林朝崧,牧猪奴戏费光阴，破产常愁掷万金。鞭挞且须防士行，不如游艺学棋琴。
彰化道中,清末民国初,林朝崧,闲倚璃窗望野田，晚禾狼籍卧秋烟。一风顿使丰年歉，失望西成十日前。
浊水溪 其一,清末民国初,林朝崧,红树青山十驿连，笑谈已到浊溪边。行人今夜云林宿，回首烟迷半线天。
浊水溪 其二,清末民国初,林朝崧,俯听浑流响急滩，板桥过尽始心安。此溪疑是黄河水，清比包公一笑难。
浊水溪 其三,清末民国初,林朝崧,崔嵬石柱布如棋，正值新桥创造时。莫笑黄金掷虚牝，人工能化险为夷。
二八水村,清末民国初,林朝崧,览景谈诗乐事兼，暂时二八水庄淹。忽惊文笔落吾手，翠扑车窗斗六尖。
林圮埔访宗人月汀赋赠,清末民国初,林朝崧,嘉政溪边辟草莱，凤凰山北起楼台。熬波海上银沙积，煮玉云中宝鼎开。破浪音曾怀大志，弹琴今且皂吾财。延宾籍甚当时驿，十五年前记我来。
戏赠月汀、君定,清末民国初,林朝崧,宁逢恶宾，不逢故人。此语闻自汉平津。我乃故人兼恶宾，驱车访君过十驿，不待折柬招频频。同行弟兄及张、陈，挂杖蜡屐来缤纷。登君之堂君大喜，谓宾不恶席上珍。君时第宅结构新，丹青雕刻皆绝伦，照耀嘉政之水滨。君家近与曾家邻，曾家筑楼在市闉，高与凤山、狮岭同嶙峋。东西土木同时作，我恰来作张老颂奂轮。两家宗谱兼旧姻，剪灯清谈夜达晨。忘形不复拘礼文，曾家索酒面米春，林家索肴猩猩唇。予取予求应如响，醉饱摩腹何轮囷。南游赤嵌有成约，明日举手别二君。二君乃效下榻之仲举、投辖之陈遵，相留看竹东埔蜡，更请探胜龙门津。挽断青衫不肯放，令我愁听浊水车辚辚。恶宾自谓岂知更遇恶主人，为君勉强半日倚装更酌酒数巡。作诗诮君君不嗔，相与笑倒抛冠巾。
次韵和蔡惠如病中有感,清末民国初,林朝崧,斗室清香习静时，耳根洗尽竹兼丝。寻春已觉樊川梦，止酒初吟彭泽诗。脱离火坑君自勇，步趋芳躅我能为。相期更勉藏山业，没世无名最可悲。
过嘉义,清末民国初,林朝崧,斗大诸罗城，雄扼南北道。八掌与牛栏，双溪左右抱。其东有玉山，高压群峰倒。我来登城望，九衢风埃浩。不见北沼荷，唯见南浦草。红毛古井存，浑浅等行潦。漳镇竹数茎，群鸟晓尚噪。开台三百年，萑苇几伐讨。此城虽弹丸，守城贼难捣。高宗锡佳名，「嘉义」二字好。厥后寖隆盛，人物多国宝。文学则林、徐，武功推太保。故家既零落，邑里日枯槁。自从改隶来，官舍亦改造。黉门今书邮，狴狱昔营堡。现闻今年春，地震惊父老。屋坏二万间，瓦砾堆未扫。死者千馀人，压扁髓出脑。灾地夜啾啾，鬼哭怨苍昊。废兴一纪间，此理谁能考！近者阿里山，林业冠全岛。东石港欲开，可以系船造。铁轨通凤、基，海陆富鱼稻。地运否必泰，疮痍复应早。我无抚循责，空为同胞祷。驱车向南行，回头意懊恼。
九日自台南至打狗作 其一,清末民国初,林朝崧,台南南去蔗园青，此路平生尚未经。聊把新诗记鸿爪，不关水秀与山明。
九日自台南至打狗作 其二,清末民国初,林朝崧,良辰不陟白云层，半日车窗览胜凭。南部名山都看遍，笑人高占一峰登。
旗后作 其一,清末民国初,林朝崧,小小旗山对鼓山，夜潮来往两崖间。月斜人语菰蒲岸，知是渔舟港口还。
旗后作 其二,清末民国初,林朝崧,渫港机关响海边，如闻龙骨转秋田。君看细草淤泥地，明岁能容万斛船。
旗后作 其三,清末民国初,林朝崧,埠头经始未成功，估客帆樯泊港中。自与葫芦通铁道，米糖输出胜基隆。
旗后作 其四,清末民国初,林朝崧,灯台设处路岧峣，晓起登高补昨朝。望美人兮秋水隔，西风吹帽鬓飘萧。
法华寺,清末民国初,林朝崧,破寺无僧住，我来寻断碑。荒园蝶影少，古树鸟声悲。大梦前人觉，禅宗此日衰。如闻龙象泣，雨漏坏龛帷。
竹溪寺,清末民国初,林朝崧,溪水潺潺绕寺凉，地无人迹世缘忘。谁能抛却城中去，看竹山门立夕阳。
谒延平王祠,清末民国初,林朝崧,国能独立无小大，蜂虿有毒谁敢害？魏之辽东梁吴越，仰人鼻息真奴辈。呜呼贤哉延平王，弱冠起义辞宫墙。割据金厦两小岛，东南七省忧海防。承恩隆武初赐姓，永历分茅加九命。移孝作忠岂得已，太师训子不以正。惟王诞降三神峰，扶舆磅礡气独钟。八旗弓马不挂眼，誓奉天子还九重。海上治兵心力瘁，江南一败真短气。苍穹白日鉴精诚，东洋出现新天地。一夜骑鲸鹿耳门，荷兰名王竖降幡。水师仍习昆明战，军食初营渭上屯。婆娑世界真天府，经纶草昧暂偃武。西来遗老如归市，北伐生蕃弥拓土。燕都君长漫销兵，捲土重来势可惊。太息天将明祚绝，大星忽落赤嵌城。如王不惭奇男子，明末群雄谁可比？勤王大业虽不成，一片丹心照青史。披荆斩棘更难忘，开辟功勋地共长。今日海邦三易主，开山庙貌尚馨香。
次韵和谢颂臣先生山居诗,清末民国初,林朝崧,一邱自号谢家山，垂老菟裘卜此间。薇洞花开携妓赏，豆田草长课儿删。身除卖药何曾出，心为敲诗未得闲。时有门生来问字，月明林下叩柴关。
次韵赠张君星岳,清末民国初,林朝崧,长绳难系织乌奔，老大心情把酒论。醉眼山河棋换局，寄身农圃叶归根。黄金交态嗟空手，白雪诗篇见法门。自说君亲犹未报，穷途深怕受人恩。
寄赖雨若即次其丙午除夕书怀韵,清末民国初,林朝崧,分手嘉城岁月淹，斗衡东指一年添。甚思诗社招坡颖，可许交情缔庆廉。愧我谋生唯耒耜，望君医国有针砭。东游负笈心应决，早晚樱花压帽檐。
访谢先生颂臣，再次前韵奉赠,清末民国初,林朝崧,身伴浮云偶出山，访君杖履向田间。酒逢知己情难禁，交到忘年礼可删。剪烛座联娇客密，煎茶吟对好花闲。笑余也似堂前燕，每岁春来一款关。
春日题林聘三田居，并示其令阮载昭 其一,清末民国初,林朝崧,箫鼓连村竞赛神，茅斋鸡黍亦邀宾。我随有脚春重到，君比忘机鸟可亲。幽树花开红笑日，小池水满绿涵蘋。兴来借笔题青竹，岁首风光得句新。
春日题林聘三田居，并示其令阮载昭 其二,清末民国初,林朝崧,酬唱新诗满剡藤，阿咸林下是良朋。作亭长老惭刘季，从博徒游笑信陵。二顷稻田三亩宅，半床书卷一窗灯。且耕且读家风在，劫后犹存祖武绳。
春日杂感，次粤台秋唱韵八首 其一,清末民国初,林朝崧,图南壮抱久难酬，万物皆春我独秋。袖里乾坤蛙坐井，壶中灵怪蜃嘘楼。乍闻归雁悲边事，忽见桃花忆钓舟。妻子累人何日了，拂衣终拟五湖游。
春日杂感，次粤台秋唱韵八首 其二,清末民国初,林朝崧,又向东风感岁华，长堤垂柳正啼鸦。故乡泉饮胡儿马，异国花开估客槎。七曜已颁新凤历，十年谁吊旧虫沙。伤心蹈海多奇士，不及宫人死有斜。
春日杂感，次粤台秋唱韵八首 其三,清末民国初,林朝崧,华表重来陵谷迁，暮云春树总悽然。一身物化橘为枳，满地杀机螳捕蝉。泉石紫山空目极，莺花黄浦尚情牵。旧游回首如天上，坐觉今年老去年。
春日杂感，次粤台秋唱韵八首 其四,清末民国初,林朝崧,慷慨好为猛虎词，士龙先世总雄师。家风既坠陇西族，祖德羞吟谢客诗。岭上梅花招白鹤，匣中剑气吐青蜺。隐沦未觉豪情减，击筑燕歌有所思。
春日杂感，次粤台秋唱韵八首 其五,清末民国初,林朝崧,少年奇计慕甘罗，玉帐韬钤历览多。投笔功名空自许，挥戈志事竟蹉跎。闻鸡起作刘琨舞，扣角和成宁戚歌。热血一腔犹似火，不随尘劫共消磨。
春日杂感，次粤台秋唱韵八首 其六,清末民国初,林朝崧,西望神州一据鞍，奋飞无计逐风翰。生为穿鼻牛堪耻，死作留皮豹亦难。世事旁观棋局乱，穷途吐气醉乡宽。谁能苦海鲜卑语，博笑人前戏泼寒。
春日杂感，次粤台秋唱韵八首 其七,清末民国初,林朝崧,炎荒十七纪前开，破浪骑鲸说渡台。山水无情频换主，英雄埋骨易成灰。挽回沧海关天运，叱吒风云仗霸才。不信可人当代有，吾将物色遍蒿莱。
春日杂感，次粤台秋唱韵八首 其八,清末民国初,林朝崧,驱使毫端草木兵，新从诗界筑长城。三升酒助飞扬气，五噫吟多激楚声。山下蘼芜愁妇泪，路旁禾黍故宫情。此身自处无他策，师友当时鲁二生。
春夜筱云山庄小集，限文韵,清末民国初,林朝崧,绝好亭园又会文，六朝裙屐集如云。长卿后至才居右，考叔先登勇冠军。佳节莺花春过半，小楼风月夜平分。当筵莫怪诗肠涩，须谅狂怒酒态醺。
桃花源 其一,清末民国初,林朝崧,岁岁花开古洞幽，居人平等各优游。分明一小共和国，鸡犬云中也自由。
桃花源 其二,清末民国初,林朝崧,避秦寻得小乾坤，五柳先生但寓言。岂识欧人工探险，美洲真辟一桃源。
桃花源 其三,清末民国初,林朝崧,洞里桑麻太古风，仙家何事井蛙同。愿推芥子须弥法，尽纳全球入此中。
游仙词送献弟、衡侄之东京 其一,清末民国初,林朝崧,花发扶桑艵欲然，相携买棹白云边。此行不啻登仙乐，况值龙宫赛宝年。
游仙词送献弟、衡侄之东京 其二,清末民国初,林朝崧,玉杯跪进帝台浆，搔背麻姑鸟爪长。小住仙都须快意，前尘休问海生桑。
游仙词送献弟、衡侄之东京 其三,清末民国初,林朝崧,秘阁蓬莱有石渠，大都绝异世间书。赤文绿字君能识，便是仙才换骨初。
游仙词送献弟、衡侄之东京 其四,清末民国初,林朝崧,三神山上遍题名，知有群仙抗手迎。借取青鸾兼紫凤，倦游归路好骑行。
东势角,清末民国初,林朝崧,千家屋瓦红，高下翠微中。猎户能番语，闺装尚粤风。连环山不断，竹箭水何雄！始信和戎好，谣歌处处同。
五桂楼 其一,清末民国初,林朝崧,署额楣间旧步蟾，庭前丛桂树新添。登楼不尽看花感，攀折秋风忆孝廉。
五桂楼 其二,清末民国初,林朝崧,树杪红楼捲画帘，天香飘满邺侯签。置身如在蟾宫里，一笑仙花手共拈。
考槃轩 其一,清末民国初,林朝崧,读书花下一青灯，俗客敲门未暇应。昨日落红三径扫，破工夫为迓诗朋。
考槃轩 其二,清末民国初,林朝崧,涧阿小筑雅堪称，门对春山绿几层。绝好午晴花气暖，鸟声唤客画楼凭。
考槃轩 其三,清末民国初,林朝崧,焚香斗室静于僧，午睡抛书坠枕棱。诗兴忽来携杖出，青山一角柳梢登。
夕佳亭 其一,清末民国初,林朝崧,孤亭四柱万花邻，碧瓦朱甍结构新。面面风来带香气，晚凉消受几闲人。
夕佳亭 其二,清末民国初,林朝崧,登临携到瓮头春，落日山亭岸葛巾。待鹤未归烟树暝，笛声牛背下来频。
社公祠 其一,清末民国初,林朝崧,年年春赛此山阿，柳树梅边响鼓锣。受得群花供养惯，神仙艳福社公多。
社公祠 其二,清末民国初,林朝崧,灵风飒飒拂藤萝，玉座威仪慑百魔。时有村姬花下拜，绣裙奉献社公婆。
捣衣涧 其一,清末民国初,林朝崧,桃花春水浣纱时，貌可沉鱼孰姓施？隔断粉墙人不见，晚风千杵耳边吹。
捣衣涧 其二,清末民国初,林朝崧,满帘红日起来迟，已有新妆到水湄。一片砧声和笑语，引人清晓隔花窥。
望月峰 其一,清末民国初,林朝崧,满天星斗鹊南飞，望月峰头一振衣。尘世已无乾净土，乘风吾欲广寒归。
望月峰 其二,清末民国初,林朝崧,扫开云雾揽清辉，独自狂歌上翠微。眼界一来高处放，争光魑魅悟前非。
垂柳桥,清末民国初,林朝崧,初入园门第一亭，彩虹卧处柳条青。莺啼正好休惊断，斗酒双柑隔水听。
凌云磴,清末民国初,林朝崧,盘空磴道草痕侵，筇竹扶人胜境寻。一笑如飞凌绝顶，回看来处白云深。
荔枝岛 其一,清末民国初,林朝崧,万颗枝头血染猩，绿波写照影纵横。临流试展君谟谱，触我枫亭作客情。
荔枝岛 其二,清末民国初,林朝崧,嫩红花穗照波明，已觉馋涎满口生。他日染成红鹤顶，一枝先折过桥行。
观稼亭,清末民国初,林朝崧,稻花二顷小亭孤，亭后亭前尽荔奴。恰好篝车声里熟，课农兼得擘骊珠。
咏菊 其一,清末民国初,林朝崧,风中袅娜雨中颦，篱下含香寄此身。惆怅一枝清瘦甚，秋来无主属何人？
咏菊 其二,清末民国初,林朝崧,迎风软舞试腰围，瘦极偏宜金缕衣。怪底三郎爱秾艳，沉香空赏牡丹肥。
咏菊 其三,清末民国初,林朝崧,夜深剪烛醉花间，襟袖沾香未忍还。肯结寒梅为姊妹，秋风春日伴孤山。
颂臣先生招饮小东山生圹,清末民国初,林朝崧,生前自择长眠地，旷达如君有几人？斗酒只鸡翻酌我，墓门车过不嫌频。
感事 其一,清末民国初,林朝崧,兵弄潢池乱似麻，竞寻覆辙太平车。英雄崇拜梁山泊，儿女讴歌五月花。军府弹声来刺客，讲坛鬓影簇娇娃。东南民气嚣张甚，宵旰应劳仰屋嗟。
感事 其二,清末民国初,林朝崧,前狼后虎瞰门庭，同室操戈且不停。旡首群龙齐起陆，复仇九世妄谈经。自由神已开新幕，专制魔须匿旧形。急与民权安反侧，伫看凤诏下青冥。
感事 其三,清末民国初,林朝崧,廿稘东亚急风云，速祸谁张革命军？好入明堂谋庶政，漫薰丹穴觅新君。九条礼俗多同化，一统车书大合群。国可重兴须协力，列强均势禦瓜分。
次韵酬黄旭东,清末民国初,林朝崧,曲体中郎爱女情，刀圭施药到柴荆。窗前远岫吟秋爽，篱下闲花坐月明。戛玉诗篇工斗捷，悬壶方术久传名。青年队里如君少，莲社多才暗自惊。
病中呈谢四先生,清末民国初,林朝崧,微疾系公忧，驰顾不待车。足明忘年交，亲切如一家。雨馀溪路险，苔滑石又斜。蹉跌出无心，衣履沾泥沙。入门笑语我，健步老已差。坐定施刀圭，霍然病顿瘥。先生悬葫芦，买药人如麻。女子识韩康，名满昆舍耶。屈驾肯相就，又屏驺从哗。自揣农家流，得此已光华。为我爱惜费，此念尤可嘉。顾兹一蹶惊，不啻我所加。平生相厚意，感愧欲自挝。我病动烦公，二事为根芽。烂肠因魔汤，伐性由烟花。悔过苦不早，祸发方号呀。自今立严戒，洗心归释迦。六淫无从染，免劳长者嗟。闻公好登山，矫捷追麇麚。此后愿自爱，脚力何自誇。竹兜以代步，请盐此溪涯。投诗永为好，聊用比木瓜。
赠旭东,清末民国初,林朝崧,针灸仙家法，刀圭海上方。悬壶洛阳市，儿女识韩康。
十二月十五夜咏月,清末民国初,林朝崧,一年有几团圆月，数到今宵岁又残。不恨清辉催我老，转欣长夜耐人看。横斜影写梅花瘦，潋滟光凝竹叶寒。天上琼楼何处是？高歌水调倚阑干。
戊申正月携妓访槐庭，慰其丧妾 其一,清末民国初,林朝崧,迢迢访旧聚星楼，一路名花共载游。携手定军山色里，青衫红袖两风流。
戊申正月携妓访槐庭，慰其丧妾 其二,清末民国初,林朝崧,颊上毫添顾虎头，主人画法擅西欧。多情貌我东山妓，一笑拈花镜影浮。
戊申正月携妓访槐庭，慰其丧妾 其三,清末民国初,林朝崧,小星坠后冷衾裯，鹦鹉琵琶触物愁。故遣秋娘唱金缕，借君酒劝解君忧。
哭吕厚庵秀才 其一,清末民国初,林朝崧,画堂不见舞莱衣，反哺平生愿竟违。三径闲花虫语吊，一楼书籍劫灰飞。受恩欠债从今了，入地升天何处归？留得左家娇女在，长随寡鹄哭灵帏。
哭吕厚庵秀才 其二,清末民国初,林朝崧,灵山后会尚茫茫，撒手人间此别长。入梦依然逢太白，招魂何处觅巫阳。一生迹断莺花海，数首诗传翰墨场。石子冈头篾钓落，这般结局最凄凉。
哭吕厚庵秀才 其三,清末民国初,林朝崧,犹冀传闻讣未真，别来一病只经旬。知心岂在葭莩末，总角曾同笔砚亲。永忆过差规既往，更倾怀抱向何人。并时又失鸰原侣，瘦损苫庐读礼身。
哭吕厚庵秀才 其四,清末民国初,林朝崧,翻到沧溟石也枯，年年枥马对辕驹。安知物外归真乐，不笑人间作计愚。化鹤尚迟千载后，骖鸾还共一天无。钟情怎及忘情好，空逐青蝇吊海隅。
十月二十一夜栎社诸子集予无闷草堂 其一,清末民国初,林朝崧,夕阳村落响篝车，客到蓬门犬吠哗。挂剑相期衰草地，连床小住野人家。寒生蟋蟀灯前语，香送芙蓉露下花。珍重题襟佳句满，茅斋四壁欲笼纱。
十月二十一夜栎社诸子集予无闷草堂 其二,清末民国初,林朝崧,帘外西风旅雁过，语长残月挂庭柯。酒酸未足钓诗兴，茶酽差堪敌睡魔。此会敦槃哀乐半，故人生死别离多。相逢破涕真难得，莫学王郎斫地歌。
十月二十二日同栎社诸子展吕厚庵墓,清末民国初,林朝崧,白马荒郊会葬迟，墓门一恸尽交期。玉京有路归何早，黄土无情吊岂知！死后西河抛老父，生前东野失娇儿。料应难作凌云笑，日暮枫林鹤唳悲。
哭四兄熙堂 其一,清末民国初,林朝崧,肘后仙方不可寻，去年一病到如今。虽偿问舍求田愿，未了男婚女嫁心。片影还乡随旅雁，孤魂入海化冤禽。最怜撤瑟弥留际，望断家人鹭岛音。
哭四兄熙堂 其二,清末民国初,林朝崧,不得平头到五旬，皇天夺我老成人。陆机入洛青衫敝，江总还家白发新。十载盛衰门户改，几番离合弟兄亲。一灵历劫如长在，愿结来生未了因。
游开元寺有感,清末民国初,林朝崧,江城烟景正阳春，访古招提话劫尘。半壁东南犹可据，一家楚、越太无因。沧桑故国悲遗老，花木荒园说养亲。日暮倚栏听杜宇，声声似怨董夫人。
半月楼,清末民国初,林朝崧,半月池边半月楼，画船箫鼓忆前游。风流太守今谁继？水浅蓬莱又几秋。
梦蝶园,清末民国初,林朝崧,坏瓦颓垣夕照昏，偶随蝴蝶过荒园。东风草绿城南路，剪纸难招处士魂。
打鼓港晚泛,清末民国初,林朝崧,一江春水一帆风，两岸楼台夕照红。欲唤桃根倚双桨，樽前为我唱玲珑。
次韵答绍尧 其一,清末民国初,林朝崧,无心用世唯耽酒，有口逢人便说诗。醉不愿醒歌当哭，百年当卖几多痴！
次韵答绍尧 其二,清末民国初,林朝崧,悠悠身世且随缘，饮酒看花自得仙。苦向红尘求解脱，几生修到火坑莲！
春日游台中公园,清末民国初,林朝崧,娇鸟啼花报花开，大堤裙屐嬉春来。垂杨四面栏不住，远山飞入池中台。恍惚江东张园好光景，欲唤吴姬抚琴歌落梅。旧游如梦忽枨触，临水照影惊于思。此间昔筑鲸鲵观，清明麦饭无人哀。杜宇冬青几风雨，碧血染地生莓苔。山邱一变作华屋，百年罗刹成蓬莱。地运盛衰关天数，何用胡僧谈劫灰！江山风月无定主，管领正要骚人才。看花对酒不作乐，地下奇鬼将人咍。黄金入手买歌舞，醉即藉草卧勿回。身前勿计身后事，贵贱俱尽随尘埃。君看石像耸云表，英姿飒爽褒鄂推。万人瞻拜徒为尔，一代雄豪安在哉？
答幼春 其四,清末民国初,林朝崧,丈夫得志乘长风，画壁旗亭安足雄。且取珊瑚归铁网，同声相应莫相攻。
答幼春 其三,清末民国初,林朝崧,春风汐社斗吟笔，南北甘陵初合一。惜哉骚坛射雕手，大敌当前亦臂失。
三月十三日瑞轩观新荷花,清末民国初,林朝崧,花信阑珊正断肠，绿荫怅望小池塘。水明忽照红妆影，风过犹疑翠盖香。独笑晚春迷蛱蝶，多情终日傍鸳鸯。霞朝雾夕空先赏，惭愧题诗水部郎。
池上荷花旋开旋落又赋 其一,清末民国初,林朝崧,何用逢时早晚争，先开先落更伤情。香留世界才三日，梦断池塘便一生。梅雨惟教青子湿，楝风不信绿房倾。洛神罗袜归何处？空忆微波与目成。
池上荷花旋开旋落又赋 其二,清末民国初,林朝崧,一现春风结幻缘，水亭芳信报今年。不祥总为非时出，无寿偏因得气先。万叶田田初满眼，孤花片片已成烟。若论解脱泥涂早，合化西方妙法莲。
三月十六夜闻公园笑语声有作 其一,清末民国初,林朝崧,士女梅边与柳边，笑谈声彻卧床前。嫦娥似解怜余病，度水穿窗照独眠。
三月十六夜闻公园笑语声有作 其二,清末民国初,林朝崧,几辈献花朝石像，几人酹酒吊城楼。总因见月心多事，何似藜床一觉休。
三月十六夜闻公园笑语声有作 其三,清末民国初,林朝崧,不携儿女去嬉春，潇洒书斋小阮亲。同看月明还几夕，孤帆将别病中人。
题槐庭双身小照 其一,清末民国初,林朝崧,何方学得分身术，镜里无端化两人。想是天涯知己少，故将形影自相亲。
题槐庭双身小照 其二,清末民国初,林朝崧,居然子面如吾面，错认中郎与虎贲。却笑诗人太狡狯，也同倩女解离魂。
题槐庭双身小照 其三,清末民国初,林朝崧,双株玉树倚春风，惊座真逢两孟公。笑问红尘来几度？前身可与后身同。
题槐庭双身小照 其四,清末民国初,林朝崧,鸢肩燕颔知无分，落落书生骨相寒。世上妍媸谁解辨，自家面目自家看。
题槐庭双身小照 其五,清末民国初,林朝崧,百千万亿佛身多，变化神通果若何？仗汝风骚同鼓吹，愿三李白百东坡。
题洪以南书家画兰小册,清末民国初,林朝崧,也同楚客解悲秋，雨叶风枝笔笔愁。卿是豪华贵公子，不知何事抱离忧？
夏日田家杂兴三首 其一,清末民国初,林朝崧,雨过村落凉，柴门绿槐影。嘒嘒新蝉鸣，黄熟云百顷。半载岁功成，报速力殊省。命俦腰镰去，陇上日方永。敢辞挥汗苦，生事依田井。归来茅檐下，月已升东岭。虽逢禁酿时，无酒劳勤黾。粗粝足疗饥，鼓腹私自幸。
夏日田家杂兴三首 其二,清末民国初,林朝崧,早稻既登场，晚禾种犹未。村翁闲荷筱，卖瓜入城去。城中多贵人，博学通田事。闻有力田科，农书教奇字。图绘耒耜经，翻译占候志。儿童那解此，府寺贪游戏。何如兔园册，乡校从师易。但取食力馀，姓名粗能记。
夏日田家杂兴三首 其三,清末民国初,林朝崧,海畔农家流，多佃富家土。稻熟纳主人，生不识官府。自从新法施，屡问民疾苦。除害蛾诱灯，防疫牛书簿。昨者洗秋种，买盐课编户。游徼与穑夫，承旨勤鼓舞。骚然虽繁费，农事岂无补。吾侪当奉行，毋触公吏怒。
端午 其一,清末民国初,林朝崧,小园春在石榴酣，沽取街头酒半甔。一醉且拚从众好，独醒终去死湘潭。
端午 其二,清末民国初,林朝崧,微生尽向梦中贪，续命丝灵姑妄谈。却怪画笼禽剪舌，学人言语强呢喃。
消夏词 其一,清末民国初,林朝崧,池荷香入茗瓯深，闲听鸣蜩坐绿林。不见黄初旧宾客，南皮瓜李忆浮沉。
消夏词 其二,清末民国初,林朝崧,半榻松风值万金，北窗睡起有鸣琴。愿为三峡流泉曲，一洗人间褦襶心。
游圆山,清末民国初,林朝崧,萧疏松柏荫神坛，三面清江一角山。澹澹长天高鸟尽，夕阳空送钓船还。
北游感兴四首 其一,清末民国初,林朝崧,海邦裘带镇从容，北府牢之盖世雄。今日蓬莱清浅后，盛名还共水流东。
北游感兴四首 其二,清末民国初,林朝崧,雄镇依然抗上游，虬髯事业付东流。兔葵燕麦荒园里，前度刘郎也白头。
北游感兴四首 其三,清末民国初,林朝崧,西门虎帐记谈兵，兄弟平原隔死生。莫问当年参佐廨，寒潮打处已无城。
北游感兴四首 其四,清末民国初,林朝崧,歌舞湖山似旧时，香车宝马日奔驰。三生杜牧寻前梦，懒作扬州豆蔻词。
沪尾 其一,清末民国初,林朝崧,江边柳树系归舟，十载重来怕上楼。望断鹭门衣带隔，鸟飞不到水悠悠。
沪尾 其二,清末民国初,林朝崧,无因击汰更扬舲，江上怀人兰芷馨。浪捲前朝何处去？观音山色自青青。
北投温泉,清末民国初,林朝崧,十戴闻泉名，北望神长往。今朝七星墩，入眼慰渴想。兹山实焦源，磺烟喷万丈。洑流十里间，石流瀑声响。润下反炎上，德合水火两。人言疗百病，濯濯体轻爽。同行五六人，争浴汗流颡。予亦试探汤，随波聊俯仰。果然精神快，岂特瑕垢荡。因思毖彼泉，自古流泱渀。神瀵世不知，遗弃在草莽。谁欤破天荒，趋炎首称赏。如今炙手热，车马来扰攘。只恐缨上尘，污君明镜象。一笑发浩歌，屯山月初上。
洪以南词兄招饮逸园,清末民国初,林朝崧,月照茅亭夕，好风开素襟。闭门忘市近，置酒坐花深。潇洒看书画，纵横说古今。主人既风雅，况乃遇知音？
瀛社大会席上,清末民国初,林朝崧,大湖珊瑚一网收，群仙此夕宴瀛洲。人才不数红桥会，风雅遥追白雪楼。雨过长街消暑气，月明远浦起渔讴。题襟邂逅新知乐，力士铛边醉始休。
基隆仙洞,清末民国初,林朝崧,打桨来游小洞天，洞深不见古时仙。燃灯曲觅岩间路，拂袖凉沾石罅泉。蝙蝠群飞争此穴，凤鸾重到定何年。料知上界真人府，旧隐难忘碧海边。
次家湘沅兄韵,清末民国初,林朝崧,孤山清韵许追攀，俗外相期礼可删。风雅暂因提倡盛，江河肯信挽回难。沧桑劫劫愁何益？名利纷纷笑不关。今夜高楼风月好，开怀且斗酒肠宽。
和仲衡东京苦热之作,清末民国初,林朝崧,热火坑中置此身，西风难避庾公尘。睡王自署头衔好，笑谢东华名利人。
送作舟归淮海,清末民国初,林朝崧,归棹趁秋风，维扬在眼中。济时才自信，浮海道仍穷。旅食吟肩瘦，行囊药价空。南陔兰好采，安得久飘蓬！
病中戏作,清末民国初,林朝崧,风流误我费针砭，药裹床头日日添。高卧多时生客骂，绮情减处美人嫌。虽然酒断涓涓滴，犹自诗吟昔昔盐。若问司勋今悔否？扬州十里梦珠帘。
悔之来视疾，次前韵赠之,清末民国初,林朝崧,病也风流肯痛砭，散花丈室道缘添。清狂幸有知心谅，放浪从教俗眼嫌。色相空中参水月，诗情味外悟梅盐。药炉禅榻留君话，灯影摇秋雨半帘。
和绍尧中秋夜南社席上作 其一,清末民国初,林朝崧,管弦聒耳酒扶头，月上南楼宴未休。添得几篇诗吊古，延平祠畔作中秋。
和绍尧中秋夜南社席上作 其二,清末民国初,林朝崧,醉倒诗人南社杯，西风海色满澄台。依依十五年前月，曾照兰成射策来。
安平,清末民国初,林朝崧,茫茫天堑海门开，无复长鲸跋浪来。却忆郑家全盛日，荷兰城畔受降回。
罗山吟社招宴赋呈席上诸子,清末民国初,林朝崧,逢迎到处醉难醒，又向罗山忆斐亭。我恨不随鞭镫去，空依南斗望文星。
过福康安废祠,清末民国初,林朝崧,纪功片石劫馀存，下马何人剔藓痕。白简夜驰参赞死，当时飞鸟避辕门。
秋日偶成,清末民国初,林朝崧,酒社诗场隔俊游，萧萧门掩茂陵秋。西风懒折花簪帽，落日闲拈笛倚楼。红叶欲随流水去，青山犹把片云留。最怜野鹤无心好，天外飞飞任自由。
秋夜启运、绍尧、锡祺、槐庭、波臣、献堂同过存，再用秋字韵答贶,清末民国初,林朝崧,携家未遂五湖游，摇落人间又感秋。泉石有缘聊寄傲，风尘无地可登楼。定巢燕子劳相问，泛酒黄花且少留。朱雀桥边归亦好，东皋植杖尚夷由。
籁轩次秋日偶成韵寄怀二首如数奉答 其一,清末民国初,林朝崧,两场欢笑伴春游，眨眼西风又送秋。放鹤相思和靖宅，吟诗何处谢公楼。凋零荷芰霜前尽，荏苒芙蓉露下留。欲遣岁华摇落恨，算除杯酒更无由。
籁轩次秋日偶成韵寄怀二首如数奉答 其二,清末民国初,林朝崧,愔愔独处谢群游，楚客情多易感秋。远道有怀空采菊，乱山无处不遮楼。磨人笔墨何时了？过眼风光只梦留。瑶瑟为君弹换调，安心随遇且自由。
哭三兄,清末民国初,林朝崧,去年儿哭母，今年弟哭兄。骨肉苦无多，鬼伯胡不情？兄病我亦病，颇闻所患轻。蹉跎阙问候，身为药饵撄。会逢秋霖久，山潦涨纵横。十里家山路，渺若隔蓬瀛。相思屡相望，相望空屏营。兄年曹孔间，六秩开一龄。谈笑却熊罢，真气四座惊。儿孙绕膝戏，撚须课葩经。老矣非耄及，小疾谅易平。矍铄竟难恃，长眠遂不醒。哀哉千古别，未及诀死生。家世陇西第，兜鍪出缨簪。阿兄割鸡才，行将宰武城。弟亦志青云，挟策干公卿。风波一朝起，人事忽变更。坎壈俱失职，俯首侪编氓。居乡骑款段，下噀田自耕。尚冀造物心，将寿补功名。何意旧头衔，遽写新铭旌！吾族推最大，兰玉盈谢庭。同生及群从，枝叶相附荣。秋风捲飞箨，十载多凋零。戚怆顾门户，屈指少老成。阿兄又舍我，对影益茕茕。我羸素善病，忧患又相寻。自知不能久，早晚会九京。生世无所欢，何恋泡电形。地下逢阿母，烦为一寄声。
避债台歌,清末民国初,林朝崧,慷慨久无焚券事，男儿奈何称债帅。璧返珠还仓卒难，追呼短尽英雄气。君不见周赧王，当时称贷遍洛阳。床头金尽偿不得，出门畏人白日藏。南宫簃台高矗矗，相传蛰龙此中伏。补疮剜肉竟无能，耳目虽清心转恧。乃知未雨贵绸缪，急到燃眉不易谋。吾侪终不作逋客，频呼庚癸已可羞。吁嗟乎！铜山丹穴埒王者，南徐北鱼安哉也？人生又岂在多藏，但要饱温无乞假。
乞菊,清末民国初,林朝崧,得非容易爱偏深，元亮真堪号菊淫。有事向人羞启齿，为花贬节也甘心。叩门低唤惊厖吠，和土新移恼蝶寻。分得秋光能几许？明年拟种满篱金。
弃妇词,清末民国初,林朝崧,茑萝耐松柏，空自结绸缪。风吹桃李花，一旦别枝头。鸳鸯不偕老，团扇弃清秋。红颜竟无主，欲妆临镜愁。香销黄金屋，烛冷白玉楼。旧居似天远，夜夜托梦游。改弦妾所耻，故剑君倘求。日上望夫山，种萱以忘忧。
书痴,清末民国初,林朝崧,误著头巾计已疏，磨穿铁砚习难除。署门力谢崔儦客，弃产惟营李谧书。身后儒林争一席，老来雪案补三馀。才疏志大真堪笑，合在愚公谷里居。
钱癖,清末民国初,林朝崧,心贪似饮石门泉，狗苟蝇营嗜好专。见汝倾身常障箧，教他绝口耻言钱。砭愚论已成萧综，射利书犹学计然。可叹守财甘作虏，不知世有马文渊。
无题次邱工部韵八首 其一,清末民国初,林朝崧,锦瑟华年瞥眼过，小姑独处悔蹉跎。回思旧梦迷离甚，怕见生人掩敛多。云雨无因来楚峡，风波终夕起银河。玉琴奏罢西轩月，谁听刘娘宛转歌。
无题次邱工部韵八首 其二,清末民国初,林朝崧,无数仙姬控鹤归，孤鸾翅短独难飞。蕊宫伴侣心长恋，莲沼淤泥愿有违。秋雨荒寒丛桂瘦，春风富贵牡丹肥。明知否泰皆由命，漫向窗前理嫁衣。
无题次邱工部韵八首 其三,清末民国初,林朝崧,品在环肥燕瘦间，三千粉黛料难攀。梦中几度经沧海，镜里何由保蕣颜。乌鹊无依空绕树，蘼芜欲采懒登山。平生待字深闺日，肯信丹青尔许闲。
无题次邱工部韵八首 其四,清末民国初,林朝崧,荡荡青天白日迟，鸳鸯待阙阻佳期。人生得意须年少，天下伤心是别离。弦绝更谁知法曲，妆成空自赏丰姿。若教倚市甘轻薄，亦有千金却扇时。
无题次邱工部韵八首 其五,清末民国初,林朝崧,笼鹦笯凤苦幽囚，何处离人唱石州？孤雁忽衔春色去，万牛难挽逝波流。庭前老树能禁雨，露下闲花易及秋。不信容华犹未减，蜻蜓来上玉搔头。
无题次邱工部韵八首 其六,清末民国初,林朝崧,碧玉新妆艳狭斜，舞衫歌板寄生涯。从来月旦誇声价，那识风流是过差。志洁有人嗤固执，心清无梦到繁华。情知同病相怜者，只有秋阶怨女花。
无题次邱工部韵八首 其七,清末民国初,林朝崧,一篇悲愤蔡姬文，毳幕衾寒策酒勋。苦恨鹍弦弹落月，久将翟茀视浮云。风沙塞外愁行色，罗绮场中枉冠军。惆怅人间忆天上，汉宫箫管断难闻。
无题次邱工部韵八首 其八,清末民国初,林朝崧,关河落叶又萧萧，庭院虫吟咽素飙。未嫁美人湘浦老，相思公子楚天遥。长年作伴身和影，往事煎心颊晕潮。空把他生缘分约，此生冤业已难销。
和绍尧病酒见示原韵 其一,清末民国初,林朝崧,病中无酒怎消寒，酒畔无花兴易殚。寄语速开花酒戒，花娇酒美且加餐。
和绍尧病酒见示原韵 其二,清末民国初,林朝崧,闻道新来读道书，禁花断酒赋闲居。料君总是瞒人语，偷驾花间载酒车。
庚戌正月十二夜莱园小集即事,清末民国初,林朝崧,家园绮席快论文，酒赋琴歌到夜分。人影勾回花里蝶，笑声吹散岭头云。一年月近元宵好，几辈轮扶大雅群。为语阿戎勤设客，玉梅香雪已纷纷。
春日游青桐林，次槐庭韵,清末民国初,林朝崧,行尽九曲溪，山鸟邀我吟。如逢故人面，丛桂罗庭阴。东风扇淑气，春寒散阴森。四山似高岸，寺在盘涡深。青桐复何有，尽化甘蔗林。当时咏花处，背手绕舍寻。不闻读书声，唯闻钟梵音。最喜香积厨，有酒洗尘襟。遥遥望白云，天际写我心。
绍尧、槐庭同过，次绍尧韵,清末民国初,林朝崧,拥肿俱无用，人间两散人。相怜初禁酒，有梦尚嬉春。恃健狂成病，耽吟笑杂呻。填词湖海客，应怪负花晨。
次鹤亭韵,清末民国初,林朝崧,同志兼同病，相过又一回。雨中佳客至，庭畔好花开。休话黍离恨，自珍樗散材。除非闲淡友，谁肯款门来！
题厚庵遗照,清末民国初,林朝崧,面目犹如故，君今返玉楼。糊涂无一事，博议有千秋。契阔题襟集，寻常秉烛游。筱云庄畔过，残菊对人愁。
题半面美人图 其一,清末民国初,林朝崧,似将回首尚迁延，阿堵神情已尽传。螺黛半弯描月瘦，翠翘一朵压云偏。是谁偶欠添毫笔，累我空吟却扇篇。料得画师非惜墨，好花开到五分鲜。
题半面美人图 其二,清末民国初,林朝崧,侧立帘栊不转头，看人只用眼波勾。旧伤如意应留迹，新抱云和故障羞。有愿欲窥全豹妙，无因尽露两蛾修。画中重睹徐妃态，惹得湘东恼未休。
谒先伯父刚悯公专祠 其一,清末民国初,林朝崧,栗主重迎入旧祠，柳营兵马驻初移。十年俎豆惟家祭，百战功名剩口碑。日照扶桑尘劫换，风飘大树将门衰。不堪回忆褒忠典，泪湿青山奠酒卮。
谒先伯父刚悯公专祠 其二,清末民国初,林朝崧,当年庙貌肃清高，守令亲来荐少牢。易世未崇新祀典，传家愁对旧戎韬。结缨殉国千秋重，持节还乡一代豪。痛绝鸦军能继起，伯兄埋玉亦蓬蒿。
台中竹枝词 其一,清末民国初,林朝崧,连云楼阁最称佳，新盛街通富贵街。人物申韩家独夥，街头一步一招牌。
台中竹枝词 其二,清末民国初,林朝崧,大墩墩下好婆娑，处处旗亭夜夜歌。闻说风光非本地，佳人来自北方多。
台中竹枝词 其三,清末民国初,林朝崧,女儿生小富春乡，倚市嫌羞刺绣忙。近日别开新活计，夜深灯火绩麻场。
台中竹枝词 其四,清末民国初,林朝崧,全家食力靠锄云，郎罢烟园囝蔗园。却喜深山虎狼少，桃花流水即仙源。
台中竹枝词 其五,清末民国初,林朝崧,开荒筑堰障狂澜，港口西移水渐乾。利比盐田鱼塭厚，桑田沧海眼前看。
台中竹枝词 其六,清末民国初,林朝崧,南瑶宫畔去寻春，恰值天妃降诞辰。烛影炉烟三里雾，不知多少进香人。
栎社诗会席上次和湘沅,清末民国初,林朝崧,谢傅墩边会众仙，君骑鹤背降寥天。德星犹记前年聚，人月重欣此夜圆。常侍登床飞白字，尚书按曲忽雷弦。掉头却向莱园去，长啸凌云百尺巅。
次和谢雪渔,清末民国初,林朝崧,来程独后去程先，忙里偷闲约践前。笔墨劳人殊草草，莺花留客自涓涓。分流易作东西水，合曲须和燥湿弦。归语瀛洲众仙侣，明年羽驾会中天。
次和安江五溪,清末民国初,林朝崧,芙蓉幕府隐才贤，霁月光风见性天。乡梦朱樱三岛路，诗情青草五湖船。纱灯照座同今夕，水阁题襟是夙缘。醉拍阑干歌邂逅，文星空际贯珠连。
次和李汉如,清末民国初,林朝崧,聚似抟沙散似烟，春风珍重此诗筵。因缘翰墨群儿笑，嗜好酸咸一气联。度世君方图作佛，避人我亦托求仙。海山兜率终缥缈，且醉烟花三月天。
庚戌栎社春会，南北诗家毕至，喜而作歌，即呈在座诸君子,清末民国初,林朝崧,男儿当画凌烟阁，横草功成比褒鄂。不然携家游五湖，万金坐致同陶朱。奈何一鸣复不跃，行歌长作山泽癯。世风尚武风雅坠，天生才人岂无意。陈芳有国容我主，漫向槐安争富贵。挽回文运起中原，我先一军张汉帜。长城不怕偏师攻，守无羸卒多精骑。南方之强北方强，与我鼎足分界疆。黄池荼火各争长，笔阵鏖战三千场。衣裳玉帛会今日，喜见三分初合一。牛耳休论执者谁，象占无首群龙吉。送抱推襟畛域忘，弹棋奏乐欢情溢。临池书罢湿云烟，刻烛诗成评甲乙。遗老不数香山九，群贤远过竹林七。满堂济济裙屐多，莺花烂熳春风和。主人奉觞客尽醉，踏筵起舞拍手歌。相约斯文延一脉，自今同室戒操戈。年年三月兰亭宴，愿合群仙咏大罗。
次韵和郑作型,清末民国初,林朝崧,骚场旗鼓敢称雄，误作书中脉望虫。输汝蓬莱三岛路，掉头万里去乘风。
次韵酬苏朗晨,清末民国初,林朝崧,风马驾云车，群仙聚一家。鹭鸥盟物外，珠玉走天涯。酒国莲为炬，诗城柳作衙。苏耽善调笑，笑我醉吟花。
次韵酬徐杰夫 其一,清末民国初,林朝崧,武峦国手一时钦，长日纹楸静者心。近更推敲诗律细，要从艺苑占词林。
次韵酬徐杰夫 其二,清末民国初,林朝崧,花间绿酒共斟之，弦管声喧索句迟。惭愧南州徐孺子，坐中偏赏虎头痴。
次韵酬赵芬硕 其一,清末民国初,林朝崧,澄台海色斐亭春，松雪风流迥绝尘。万卷读书兼读律，不妨馀事作诗人。
次韵酬赵芬硕 其二,清末民国初,林朝崧,阮家林下结诗因，恨少名花伴雅人。恰好樱红藤又白，海船新到日边春。
次韵酬王箴盘,清末民国初,林朝崧,孤山小集坐花深，金石频闻掷地音。洛苑风流谈在昔，福台韵事继从今。八分体重图书府，三字经传著作林。空谷白驹来又去，匆匆未尽絷维心。
次韵酬石秋,清末民国初,林朝崧,瑞轩轩外月，两度送高轩。数面成亲故，离居役梦魂。树间灯照水，花底酒盈樽。修禊明春约，休辞著述繁。
次韵酬郑毓臣,清末民国初,林朝崧,樽前叙旧倍依依，憔悴相看减带围。欲问思明州近事，如何别鹤早归飞。
次和以南留别韵,清末民国初,林朝崧,杨梅孔雀话通家，倒屣迎来下泽车。写我扇头书画好，真卿草法所南花。
瑞轩观芍药再咏 其一,清末民国初,林朝崧,轻阴细雨养花天，婪尾韶光最可怜。领略玄晖诗句好，翻阶红影午风偏。
瑞轩观芍药再咏 其二,清末民国初,林朝崧,舞罢霓裳色界天，春魂化作此花妍。东风欺汝柔无骨，吹得飘飘态欲仙。
瑞轩观芍药再咏 其三,清末民国初,林朝崧,连畦锦绣斗婵娟，游戏花间蝶也仙。廿四番风都过了，让他独占艳阳天。
暮春养病瑞轩即事 其一,清末民国初,林朝崧,荷叶池边草阁新，笔床茶臼寄吟身。久将懒性供多病，暂与名园作主人。即事琴棋闲有趣，忘机鱼鸟淡相亲。流莺忽报烟花老，无数垂杨欲绊春。
暮春养病瑞轩即事 其二,清末民国初,林朝崧,未有青山可隐居，小轩洒扫即吾庐。窗延岚翠当欹枕，室透阳光就曝书。称药喜多良友至，覆杯誓与酒人疏。焚香细读闲情赋，一笑扬州梦觉初。
久雨,清末民国初,林朝崧,终日昏昏睡不醒，出门流潦苦纵横。夕阳只在遥山外，谁扫浮云见太清。
次韵和太岳病中雨夜有感,清末民国初,林朝崧,但得心安身自安，吟诗莫作孟郊寒。长安纵到居非易，来日方长事大难。求我童蒙聊复尔，归家松菊未凋残。愿君强起加餐饭，好放胸怀大海宽。
次和太岳病起之作,清末民国初,林朝崧,低心我自不趋时，莫怪扶摇未可期。市上沐猴多假面，世间相马少真知。汉仪绵蕝空谈礼，蛮语娵隅强入诗。听取越乡庄舄叹，秋霜欲染老夫髭。
闻槐庭东游，赋此寄赠 其一,清末民国初,林朝崧,夫君原自有仙才，沧海初经第一回。快绝吹箫骑鹤去，五云楼阁认蓬莱。
闻槐庭东游，赋此寄赠 其二,清末民国初,林朝崧,凫舄乘风上碧虚，鸿龙玉狗守天居。少年日下看花好，华屋随人漫曳裾。
闻槐庭东游，赋此寄赠 其三,清末民国初,林朝崧,洞天月出饮流霞，应约麻姑过蔡家。昨夜梦魂寻汝去，三珠花下听筝琶。
闻槐庭东游，赋此寄赠 其四,清末民国初,林朝崧,一叶青莲出世间，小游仙乐几时还？锦囊画笔兼诗笔，好写三神海上山。
桂 其一,清末民国初,林朝崧,闇河河畔一花秋，紫菊红萸也见羞。不分如来金粟影，西风吹落鹫峰头。
桂 其二,清末民国初,林朝崧,离离瘦影画栏边，月殿当时梦尚牵。仙福吴刚消不得，困花殢酒又今年。
桂 其三,清末民国初,林朝崧,粉泊香飘感慨新，彩幡欲竖竟无因。一枝未许词人占，何苦东堂赚郤诜。
斑竹,清末民国初,林朝崧,倒挽湘波注两瞳，龙孙从此赐绯红。星星截作生花管，付与三闾写楚风。
醋,清末民国初,林朝崧,沾唇一滴早攒眉，滋味输他妒妇知。不道寒儒酸更甚，瓮中走入苦吟诗。
油,清末民国初,林朝崧,银缸膏腻爇兰香，锦暮遮风夜未央。寸草有心思汲引，尽容寒士借馀光。
九月二十六日小妾举一男，坠地即绝。余年三十有六，尚无子嗣，怆然有感 其一,清末民国初,林朝崧,多此一轮转，来期即去期。空教愁汝母，原不是吾儿。燕岂投怀误，桃应结子迟。最怜乔梓分，一面永分离。
九月二十六日小妾举一男，坠地即绝。余年三十有六，尚无子嗣，怆然有感 其二,清末民国初,林朝崧,不减唐家貌，硗硗头玉奇。无缘为父子，何苦梦熊罴。上掌珠还失，宜男草忽萎。蔡家书籍满，恐合与文姬。
九月二十六日小妾举一男，坠地即绝。余年三十有六，尚无子嗣，怆然有感 其三,清末民国初,林朝崧,绣褓银环在，开箱忍见之。啼声犹未试，鬼伯已相追。东岳魂难返，西河泪敢垂。商瞿晚始获，称说慰闺帷。
九月二十六日小妾举一男，坠地即绝。余年三十有六，尚无子嗣，怆然有感 其四,清末民国初,林朝崧,闭眼来人世，三光总未窥。抚摩惟有恨，仓卒苦无医。内子频呼佛，山人强咏诗。此重因与果，除是问天知。
黄梅曲,清末民国初,林朝崧,亭子红罗堂玉照，美人倚竹娟娟笑。别后西湖客渐疏，梦中庾岭人同调。天生丽质冠众芳，香名传遍翰墨场。金铃密系朱幡中，谁不护惜加堤防。忍令东风散馀香，却笑当年小杜狂。寻春较迟负春光，空对满枝子青黄。君莫待结子黄，亦莫待成阴绿。愿及花开正好时，夜夜化鹤枝头宿。听我歌，黄梅曲。
代寄外 其一,清末民国初,林朝崧,异乡切莫贪花柳，独客惟宜慎食眠。等是临歧分付语，关心重与致缠绵。
代寄外 其二,清末民国初,林朝崧,欲拈班管泪涟涟，家累驱人各一天。细说米盐郎亦厌，回文诗附浣花笺。
代寄外 其三,清末民国初,林朝崧,梦魂先已到郎边，难把春心托彩笺。但写牡丹亭一曲，如花美眷水流年。
和黄西圃,清末民国初,林朝崧,小雨留人薄暮天，移樽高阁更张筵。双溪西去波涛壮，万岭东屯紫翠连。海外江山名士气，诗肠歌吹美人弦。凭君莫唱骊驹曲，看取花枝拥马前。
卖菊,清末民国初,林朝崧,小小茅亭短短篱，数畦秋色即生涯。君看布地黄金满，便是陶家富贵时。
寒月,清末民国初,林朝崧,迟迟清影度回廊，拥被寻诗夜未央。人与梅花同不睡，水晶帘外冷如霜。
闻角 其一,清末民国初,林朝崧,孤城背岭数声和，吹落英雄老泪多。夜半起来频抚髀，一痕月冷旧山河。
闻角 其二,清末民国初,林朝崧,声声悲壮动关河，似比闻鸡感慨多。唤起从军十年梦，封侯事业久蹉跎。
敬题吕曜初先生画像 其一,清末民国初,林朝崧,一船书画归何处，三凤家风说至今。当日典型犹在望，前朝乔木已成阴。筱云旧第经过熟，芸阁遗编奖许深。再拜宜为丈人行，心香一瓣寄长吟。
敬题吕曜初先生画像 其二,清末民国初,林朝崧,岂有儒生怀侠骨，几闻草野报皇恩。壮君独抱匡时志，令我思招入海魂。养士郇厨传食谱，娱亲莱采舞梨园。一衿断送当年惜，馀庆谁知在子孙。
宿筱云山庄，怀厚庵,清末民国初,林朝崧,松石依然在，重来宿画楼。欲将魂共语，偏觉梦难求。萤火沾帷冷，泉声咽砌幽。西窗检遗墨，吟彻五更头。郑重籯金托，相量共老亲。嫌忘姻娅避，情历死生真。子舍开甥馆，鸰原继掌珍。自今供祭扫，慰汝夜台人。
钓龙台歌,清末民国初,林朝崧,钓龙台，生苍苔。闽越主，安在哉？当年草昧无人境，全闽天地王亲开。百灵为王争效顺，钓龙之事或可信。东海本为王国土，王以人作群龙主。汉高龙种王亦同，王好龙岂同叶公。王能豢龙识龙性，王不屠龙害龙命。龙是神物王神人，我知龙乐与王亲。王偶钓龙与龙戏，王不钓龙龙亦至。钓龙井傍钓龙台，井水通海龙往来。王归上天龙归海，此台此井今犹在。
闻悔之病，携妓骆云莲走访，醉中赋赠,清末民国初,林朝崧,君家卦山西，山东我乡里。虽云一山隔，脂车数程耳。谁能长离居，而不一相视。南渡双溪来，仲冬风日美。连村熟黄柑，翠鸟迎人语。遥识通德门，书声深竹里。闻君方示病，静求微妙理。何可维摩室，散花无天女。我非谪仙人，亦携金陵子。红纷映青袍，一路看山水。入门君大笑，忘形相尔汝。更为吟七发，霍然病良已。药亦不须尝，酒亦不须止。日入共秉烛，高谈天地始。
观潮 其一,清末民国初,林朝崧,百丈群飞白练寒，酒酣独立海门看。有灵曾助骑鲸客，惆怅东宁霸业残。
观潮 其二,清末民国初,林朝崧,夕阳西下海漫漫，雪滚雷轰势未安。可惜我无犀弩射，空思赤手挽狂澜。
再用前韵和仲衡,清末民国初,林朝崧,凛烈霜天下角鹰，薜萝山馆鬼吹灯。如何久住荒寒境，快马轻裘返五陵。
和仲侄 其一,清末民国初,林朝崧,壮志难酬世事新，聊将游戏度青春。若因三宿怀桑下，便是拖泥带水人。
和仲侄 其二,清末民国初,林朝崧,冶游已倦归何晚，残岁难留去太匆。知否家中人忆汝，一番儿女又青黄。
改诗 其一,清末民国初,林朝崧,对客挥毫恐未宜，闭门索句敢嫌迟。十分意匠经营后，才到黄庭恰好时。
改诗 其二,清末民国初,林朝崧,拙速由来逊巧迟，八叉七步漫称奇。运斤鼻上成风处，真有骚坛一字师。
改诗 其三,清末民国初,林朝崧,撚断髭须落尽眉，几番点窜费心思。岂知精益求精处，更苦当初脱稿时。
遥和施涵宇台南公馆即席原韵,清末民国初,林朝崧,一曲琵琶酒数行，春风吹恨入歌声。槎浮星汉人重到，柯烂仙山局已更。灯下刀环无限意，楼前流水不平鸣。数根自是飘蓬命，泪尽连枝好弟兄。
又遥和归国留别韵,清末民国初,林朝崧,唱彻骊歌海上天，绿波春草总堪怜。美人赠佩偏无分，仙侣同舟岂有缘。梦雨易迷峰十二，慈云难遍界三千。盈盈银汉红墙外，羡煞鸾星著玉鞭。
春郊即事,清末民国初,林朝崧,数家水竹傍城坳，墙垩黄泥屋盖茅。曾是土牛行处路，笙歌久不到东郊。
司马相如,清末民国初,林朝崧,几篇诗赋继风骚，金殿论恩异数叨。至竟巧迟胜拙速，齐名应未许枚皋。入秦曾记题桥柱，归蜀真看拥节旄。当日不逢杨狗监，凌云赋就亦徒劳。
洗砚,清末民国初,林朝崧,岁久微凹聚墨痕，池边洗处看鱼吞。临流忽触兴亡感，铜雀台倾片瓦存。
新荷 其一,清末民国初,林朝崧,青青贴水复笼烟，未到花时亦可怜。解覆鸳鸯是情种，天教生小即团圆。
新荷 其二,清末民国初,林朝崧,碧池照影未田田，早有游鱼戏叶边。惆怅春光难买住，水仙空费铸青钱。
次韵寄赠梁任公先生启超,清末民国初,林朝崧,歌风空忆汉天子，大地烟尘窜蛇豕。悽绝遗山野史亭，有泪如铅和笔泚。忆岁戊戌秋八月，南海入朝正纲纪。改弦更张清庙瑟，圣人侧席心腹恃。蜀亮秦猛今再生，太阿何妨柄授以。同升弟子尽豪杰，教冑曰夔共工倕。良朋一德致中兴，大快民心民权畀。岂知皇天未悔祸，狂澜忽撼中流砥。一摘再摘黄台瓜，鸱鸮鸱鸮我室毁！间道匆匆衣带诏，钓党银铛付六理。宫中尧舜复垂帘，误召黄巾联指臂。七雄旗鼓叩关来，瑶水西巡事去矣。金缯倾国救目前，岌岌朝庭南宋比。当日谁人秉国钧，食参之肉罪难抵。回銮以来局一变，稍稍维新转针指。司农仰屋杼轴空，起视敌人又穷鄙。十羊九牧政多门，何救乾坤坠荆杞。逐臣星散海西东，死灰复燃天所使。国魂一缕续能长，谁肯煎胶奇凤觜？顷岁成王已嗣立，委裘而朝万方喜。相王摄政今周公，整顿河山及表里。百废俱举须得材，环顾盈廷厌诺唯。颇闻金鸡议放赦，故剑重求行自此。新会先生南海徒，环球寻遍佳山水。三载攀龙哭鼎湖，待呼养晦下邳圯。南海著书亦健在，师生复位早晚耳。震旦能者大有人，岂与箕子同斩祀。睡狮一醒据地吼，虎豹帖伏如狗彘。由来良医遇扁鹊，病入膏肓术能起。九万鹏程候好风，惊天事业从今始。嗟余不幸投荒裔，冢中枯骨生犹死。泥犁鬼趣苦可知，何足重陈污君耳。独叹仁人君子心，四海一家不歧视。惭愧俱为轩顼裔，西子不洁已非美。手种斋前白杨树，愁来酹酒歌蒿里。陇西家声自我坠，尽倾东海难洗耻。仰瞻高鸟思奋飞，毛羽未丰犹有俟。安得巨灵伸长臂，凭空拔之出尘滓。乌头变白更无期，发种种矣马加齿。恭闻高轩将远过，蓬莱云气东来紫。双双凫舄未朝天，游戏十洲采芳芷。七宝庄严定有人，长篇我独赓诗史。他年杜集附严诗，知有畸人逃畏垒。
次韵遥和任公岁暮感怀六首 其一,清末民国初,林朝崧,多君身世托沈冥，松柏经霜不改形。绝境已穷东海水，归心终仰北辰星。春回方丈三仙绿，烟起齐州九点青。天意命随新岁转，未应鸾凤久飘零。
次韵遥和任公岁暮感怀六首 其二,清末民国初,林朝崧,穆王阿母总登仙，西望瑶池节序迁。新月依依升古塞，残阳黯黯入悲泉。上清羽卫归何日？下界风云急往年。谁念岁星沦谪久，梦中夜夜听钧天。
次韵遥和任公岁暮感怀六首 其三,清末民国初,林朝崧,清庙朱弦改旧声，弹冠几辈庆休明。十年弃妾悲分镜，三日新娘学作羹。尽道臧孙知柳下，未闻魏倩荐陈平。输他七叶金貂贵，骑马扬鞭紫禁城。
次韵遥和任公岁暮感怀六首 其四,清末民国初,林朝崧,民心犹似草从风，齐望丹霄日再中。仁政喔咻须有术，太平粉饰究何庸！天寒冻杀山头雀，岁歉饥啼泽畔鸿。安得才人宣室召，频将水旱奏深宫。
次韵遥和任公岁暮感怀六首 其五,清末民国初,林朝崧,绝代雄心寄短歌，怀人望远恨如何。龙华会上因缘在，广柳车中涕泪多。入地岂能埋紫气，登天须共挽银河。故山猿鹤相逢晚，又是春风到绿萝。
次韵遥和任公岁暮感怀六首 其六,清末民国初,林朝崧,不听瑶台仙管吹，帝乡我亦半生离。东南地坼同情泪，风月神交几首诗。坠溷花无超脱日，惊弓鸟有奋飞时。清尘浊水分头处，此恨千秋诉与谁！
赠任公,清末民国初,林朝崧,脚底烟云大九州，南来又作御风游。姓名端礼门前石，儿女蓬莱海上舟。天地无情飘断梗，江山有恨缺金瓯。一杯酒话人间事，犹喜英雄未白头。
画蝶,清末民国初,林朝崧,穿花来往急如梭，描出神情向衍波。绝好滕王新粉笔，几人依样绣蛮靴？
盆梅,清末民国初,林朝崧,不辞风雪老天涯，傲骨偏遭束缚加。打破金盆归庾岭，人间才有自由花。
相思树,清末民国初,林朝崧,红豆江南唤小名，春风叶叶总离情。鸳鸯未解相思苦，飞上枝头得意鸣。
马援 其一,清末民国初,林朝崧,章句何须守案萤，英雄谈吐即为经。千秋刻鹄传名语，训子家书是座铭。
马援 其二,清末民国初,林朝崧,自拔西州返汉庭，据鞍何敢惜馀龄。竟逢长者家儿怒，身后珍珠谤不停。
郭林宗 其一,清末民国初,林朝崧,不应公轩有道征，人伦东国著名称。当时雅重登龙选，输汝仙舟伴李膺。
郭林宗 其二,清末民国初,林朝崧,婞直风高党祸兴，三君八俊死相仍。一生危行言能逊，独免黄门宦者憎。
班超,清末民国初,林朝崧,沙漠宣威三十秋，腰悬金印幕青油。阿兄只刻燕然石，盖世功名让虎头。
蔡文姬,清末民国初,林朝崧,家亡国破祸重临，弱质飘零岂自禁。千古伤心悲愤作，失身漫比白头吟。
答豁轩 其一,清末民国初,林朝崧,尽把描花旧帖焚，琐窗初遇薛灵芸。从今若得金针度，绣出鸳鸯更示君。
答豁轩 其二,清末民国初,林朝崧,缥缈琼楼耸碧空，箫声鹤背好乘风。相期凡骨金丹换，痛下千年洗伐功。
范蠡,清末民国初,林朝崧,沼吴功就卸朝衫，三徙成名更不凡。越国黄金空铸像，江湖已署散人衔。
李广,清末民国初,林朝崧,射虎蓝田著短衣，老来未悟出山非。封侯校尉何嫌妄，失道将军竟不飞。对簿能堪长史责，摧锋曾突左贤围。一刀断送胡沙外，才气无双是祸机。
和留仙女史集句 其一,清末民国初,林朝崧,亦应风月动关思，却是同袍不得知。经卷药炉新活计，晚来专赴白莲期。
和留仙女史集句 其二,清末民国初,林朝崧,芙蓉巷里木犀门，霞佩香风缟袂温。何事欲攀尘外契，也容河鼓过天孙。
马融,清末民国初,林朝崧,据图刎颈笑痴呆，一念贪生是祸胎。老向权门作鹰犬，当时何苦朔方回！帐中十二金钗列，门下三千弟子来。绝代风流兼尔雅，东京儒者此通才。
汉高祖,清末民国初,林朝崧,轵道降王拜马头，关中形势掌中收。布衣革命开新局，汤武当年起列侯。俎上杯羹脱楚囚，西归假意割鸿沟。君王斗智真长技，云梦他年亦伪游。
汉武帝 其一,清末民国初,林朝崧,天马西来自大宛，极东郡县及真番。版图拓到要荒外，消得山呼万岁尊。
汉武帝 其二,清末民国初,林朝崧,临朝尽绌百家言，独表崇儒雅意存。对策春秋居第一，菑川牧豕相公孙。
汉武帝 其三,清末民国初,林朝崧,上书献赋满金门，争及官家藻思繁。汾水秋风传绝唱，依稀楚客咏兰荪。
秋柳,清末民国初,林朝崧,荏苒轻盈不自持，东门曾斗舞腰肢。那堪摇落秋江上，正是芙蓉得意时。
周公瑾,清末民国初,林朝崧,赤壁矶头战舰烧，军声百万付寒潮。谁知顾曲风流客，伯业东南启六朝。
孔融,清末民国初,林朝崧,独立朝端不屈挠，曹瞒侧目避讥嘲。暂时延得金刀祚，终见遗孤泣破巢。
偶从报上见云从寄赠诗，次韵答之,清末民国初,林朝崧,烟波浩淼道途修，久矣华胥托梦游。漫笑院门持钵去，新亭何处哭神州！
观穫稻 其一,清末民国初,林朝崧,打稻家家趁早冬，寒郊游眺一携筇。村童拾穗归来晚，笑指斜阳挂远峰。
观穫稻 其二,清末民国初,林朝崧,篝车声起又初冬，山下人家半业农。闲踏前村红叶去，寻他田叟话丰凶。
冬笋,清末民国初,林朝崧,孝子精诚草木知，霜林忽见笋离离。临风暗咒休成竹，正是高堂进膳时。
台北东荟芳与诸同人祝献堂第三十初度,清末民国初,林朝崧,灯火如雪映楼台，一曲清歌酒一杯。不约人从千里至，有情花尽并头开。谈心此夕惟风月，冷眼中原几劫灰！愿傍岭梅铺寿宴，年年长逐小春来。
瀛社诸友招宴，即席赋谢,清末民国初,林朝崧,钗光鬓影映高楼，一醉从教万事休。交好无分新旧雨，花娇能散古今愁。江山北府空形胜，鸿雁西风感素秋。俱是新亭南度客，可怜无泪哭神州。
杨宅赏菊醉后作,清末民国初,林朝崧,陶公隐柴桑，逸兴托秋菊。采采东篱下，南山时在目。君非避世者，爱菊如陶公。花开日延客，置酒三径中。花艳既惊目，酒香亦扑鼻。谓余能咏花，许向花前醉。今年花信晚，十月始盛开。佳期误重九，请罚酒一杯。主人广长舌，巧为花解说。此酒宜罚君，奈何轻晚节。我时饮半醺，狂言乞紫云。不待主人诺，折归遗细君。
买花,清末民国初,林朝崧,一生花里蝶翩翩，愿得群芳在眼前。旧梦扬州犹未觉，甘心十万解腰缠。
蜀后主,清末民国初,林朝崧,平襄疏远奉车升，钟邓西来隙可乘。汉火伤心从此灭，改元空自号炎兴。
昨填牡丹词，意有未尽，更赋一律,清末民国初,林朝崧,莺歌蝶舞送春忙，一笑人间更艳阳。忍使唐宫忘旧宠，争誇汉殿倚新妆。锦嫣日炙煌煌焰，玉暖烟全漠漠香。恰应洛中天子气，万花低首拜真王。
吴通事歌,清末民国初,林朝崧,武峦山边鬼昼哭，年年豺虎厌人肉。金戈铁马斗神兵，一夜群魔旗下伏。人头饮器三年欠，甘心血溅雕题剑。欲将法雨洗腥风，成佛当时由一念。惨惨髑髅满秋草，即今车马诸罗道。子子孙孙拜君赐，千秋万岁吴通事。
和昌谷浩歌,清末民国初,林朝崧,琪花玉树三山地，几度黄尘换清水？孤负阳春岁岁来，梧桐未老心半死。杖头恰有沽春钱，旗亭青帘扬暮烟。小玉调琴侑玉卮，歌声怨抑知恨谁？云屏六曲花间护，鸾凤画楼皆有主。可怜汉殿号无双，身殉琵琶葬胡土。檐钓斜挂银蟾蜍，毵毵柳发暗风梳。请君更尽杯中绿，莫待丁东漏壶促。
和昌谷梦天,清末民国初,林朝崧,鳞云砌就蔚蓝色，玉犬吠花天乍白。金阙争呈劝进书，仙官凤驾填香陌。旌旗变更白榆下，张翁偷跨刘翁马。此际天孙最断肠，机中泪共银河泻。
和昌谷金铜仙人辞汉歌,清末民国初,林朝崧,汉宫不见偷桃客，青雀西飞也无迹。悔把黄金铸此身，劫灰吹尽昆池碧。东指许都几千里，灞桥柳色悲行子。前度刘郎似梦中，秋风空记歌汾水。一生泪尽长安道，月照茂陵松柏老。无复江山属汉家，区区况乃金盘小。
学书 其一,清末民国初,林朝崧,敛得粗心细若丝，晴窗砥墨麝香吹。近来爱仿簪花格，亲录金荃集内词。
学书 其二,清末民国初,林朝崧,合势分锋要适宜，眠时画腹尚沉思。只愁秃笔埋成冢，终逊闺中卫茂猗。
学书 其三,清末民国初,林朝崧,花映纱窗白日迟，纸光玉版砚红丝。墨猪笔虎关名誉，珍重濡毫欲写时。
学书 其四,清末民国初,林朝崧,信笔涂鸦识者嗤，何须伏案苦无师。笼鹅去换羲之帖，驻马来观索靖碑。
学书 其五,清末民国初,林朝崧,书苑千秋笔数枝，真行草隶各争奇。成名恐落钟王后，远仿周秦以上碑。
学书 其六,清末民国初,林朝崧,姜芽敛手人非拙，珠玉挥毫我太痴。便恐求书穿户限，何须远过永禅师。
袁世凯 其一,清末民国初,林朝崧,又向燕都见子之，欺人寡妇与孤儿。只今秦患方西起，未是奸雄高卧时。
袁世凯 其二,清末民国初,林朝崧,优诏东山起视师，负恩倒把太阿持。禅台筑罢尧城筑，千古纲常扫地时。
孙逸仙 其一,清末民国初,林朝崧,早重民权唱自由，黄袍加体视如疣。漫将拿破仑相比，专制终为法国忧。
孙逸仙 其二,清末民国初,林朝崧,共和新国耀寰球，名冠中华四百州。才学征诛还揖让，亦为尧舜亦商周。
孙逸仙 其三,清末民国初,林朝崧,新君丹穴不须求，一舸迎归自美洲。扫尽五千年帝政，伫看黄种出人头。
阿片,清末民国初,林朝崧,一炬珠江竟不然，纷纷贾舶下西天。睡狮二百馀年睡，何日烟霞痼疾捐。
山行,清末民国初,林朝崧,万树松杉倚碧山，更无人处鸟间关。不知身与诸天近，俯视邱陵总等闲。
枕山、豁轩令萱堂寿辰，诗以祝之,清末民国初,林朝崧,寿星光射婺星躔，五月蒲觞设帨天。爱日高悬珠树杪，慈云长护画檐前。孟家大被曾为客，杨氏铜盘别敞筵。百里登堂来拜母，道南公瑾是同年。
追怀刘壮肃公,清末民国初,林朝崧,乾坤东港谁家地，金碧楼台笼海气。日浴咸池水尽红，珊瑚万树鲛人泪。当日仙洲筑将坛，淮南丛桂忆刘安。雷声千里开驰道，铜柱萧萧影尚寒。灿烂黄金新世界，等闲掷过恒河外。空费经营一片心，弯弓六载扶桑挂。万事人间总可哀，骑麟被发莫归来。匆匆海底扬尘后，闻说昆明亦劫灰。
笨港进香词 其一,清末民国初,林朝崧,几度人间易市朝，朝天宫殿尚苕峣。果然玉女神通大，长共开山社不祧。
笨港进香词 其二,清末民国初,林朝崧,金宇红旗绣进香，落花风里寿筵张。璇宫不见灵来去，惟见天魔舞一场。
暑雨,清末民国初,林朝崧,飒飒声来菡萏池，小楼连日苦催诗。炎埃扫尽嫌泥泞，好事难兼在一时。
夏木,清末民国初,林朝崧,绿森森处乱蝉多，忍遣樵夫用斧柯。无限道旁人病暍，帡幪一失欲如何。
挽陈瘦云,清末民国初,林朝崧,仙人偷下紫清殿，手琢娲皇石为砚。千金买赋笔如飞，噫气生风笑成电。巉绝海山碧四围，竹花不实凤苦饥。灵鳌顶上接何处，渺渺秦桥断此时。呼天无路天知否？聊且佯狂托醇酒。爱看梨园舞羽衣，广寒桂树别来久。三十四年春梦间，忽闻黄鹤呼子安。人生哀乐有何味？岁星虚位当早还。玉棺白日当空堕，蝉蜕尘中脱缰锁。末法三灾水火风，茫茫浩劫应怜我。神交方外久忘形，学到忘情却未能。拟待白杨秋月夜，绕坟来听唱诗声。
秋渔,清末民国初,林朝崧,秋江渺渺去安之，生计全家倚钓丝。爱向芦埼招楚客，自纫兰佩赠湘累。镜空雁带凉云度，叶落鱼兼细浪吹。一舸西风无定处，羊裘未许世人知。
眼镜,清末民国初,林朝崧,目虾师水母，不厌著篱轻。修月轮双现，看花雾一清。宁因遮隔暗，转使视瞻明。持此骄虞舜，重瞳空有名。
墨莲,清末民国初,林朝崧,沦落红颜黑劫中，当时恨不嫁东风。无端竟避淤泥染，争笑濂溪论未公。
旧历日 其一,清末民国初,林朝崧,灾祥占候事原痴，况复陈编六甲推。留与儿孙知汉腊，兔园册子任人嗤。
旧历日 其二,清末民国初,林朝崧,不分匆匆正朔移，案头旧历忍重披。分明一卷陶潜集，甲子前朝纪义熙。
尘,清末民国初,林朝崧,弱草暗相依，么么势力微。偶然借风助，并欲上天飞。滚滚无时已，飘飘何处归？轻狂休任性，留到雨中稀。
发,清末民国初,林朝崧,大好头颅斫与谁，心长发短不胜悲。半生寂寂羞看镜，万事茫茫泣染丝。叫月秃鸧声最苦，经霜髡柳态先衰。江山满目空搔首，风景全殊总角时。
泥,清末民国初,林朝崧,滑滑春郊好鸟鸣，陶家埏埴器初成。郑泉一语真堪笑，贮酒为壶祝后生。
次仲衡雾峰夜雨之作,清末民国初,林朝崧,广庭狼籍落花深，遥夜清愁易满襟。细雨空斋闻北雁，远钟残梦忆东林。酒香不暖交杯玉，灯影偏明屈戍金。老去吹箫还说剑，市儿匿笑已难禁。
落花,清末民国初,林朝崧,回首繁华事可悲，飘零况在日斜时。眼看榆荚飞相趁，肠断金铃系已迟。叶暗巢蜂初熟蜜，庭空啅雀尚争枝。匆匆小劫家园里，岂独长安似弈棋。
古镜 其一,清末民国初,林朝崧,何年大冶鍊元精，敲日玻璃讶有声。多寿固应能久视，不亏总为善持盈。照人肝胆无今古，与世浮沉几晦明。此是千秋真宝鉴，玉台儿女漫牵情。
古镜 其二,清末民国初,林朝崧,汉殿唐宫历几春，玉盘龙匣久生尘。百花过尽空中影，一笑擎来劫后身。显晦有时刚遇我，兴亡借鉴定何人。绿窗静里偷垂泪，勋业无成白发新。
古镜 其三,清末民国初,林朝崧,双鸾开匣滟秋波，万劫情缘影里过。温峤风流佳话在，乐昌离合泪痕多。六朝金粉都归尽，一片冰心自不磨。飞去若为天上月，只应愁照旧山河。
秦始皇 其一,清末民国初,林朝崧,美人钟鼓萃咸京，骑虎翻思八极行。宫里但闻金镜失，海边谁见石桥成。受封松柏千寻辱，避水桃源一水清。燕市酒酣携剑去，买丝吾欲绣荆卿。
秦始皇 其二,清末民国初,林朝崧,一死沙丘地遂分，鲍鱼遗臭不堪闻。江南王气金难厌，圯上兵书火未焚。荒诞海船徐市药，缺讹山石李斯文。只今惟有长城在，阅尽神州几姓君？
枯树,清末民国初,林朝崧,仙鹤归飞认旧枝，荒山坐老岁寒姿。心空尽有客人处，材大终无搆厦时。千尺排云犹气势，百年阅世几荣衰。婆娑月里阎浮影，羡煞风霜总不知。
和南强过新居韵,清末民国初,林朝崧,数椽聊托此身微，未老怀安是失机。海鸟飞来风太恶，邻鸡啼罢日初晞。污人黄土时遮扇，隔水青山待振衣。犹有少年书剑在，那堪长掩故园扉。
虎 其一,清末民国初,林朝崧,逐逐耽耽不受鞿，自誇彪炳好毛衣。临江尾作张帆渡，下岭身疑傅翼飞。收谷杏林惭服役，听经莲座肯归依。咆哮必久遭神怒，草际须防猎户机。
虎 其二,清末民国初,林朝崧,恨他凶猛更贪饕，合锁东虞旧日牢。万叠云山营窟地，一身牙爪杀人刀。死方枕骨宁为勇，生敢撩头始足豪。瞋目草间如叱狗，会教弭耳向吾曹。
次韵答仲衡 其一,清末民国初,林朝崧,露白葭苍问水滨，命宫牛斗可能神？此身拚向田间老，历劫看扬海底尘。幸有十千沽美酒，不劳百万买芳邻。床头周易闲来读，梦寐羲皇以上人。
次韵答仲衡 其二,清末民国初,林朝崧,札札西风织妇机，江村秋尽尚炎威。瓦盆绿泛邻翁酒，竹坞香飘野客薇。闭户人今甘寂寞，定巢鸟亦倦高飞。向来白眼揶揄者，为报尘氛已拂衣。
和仲衡留别园亭花木,清末民国初,林朝崧,蕉心雨展三分碧，柳眼春开一缝青。何用园官亲看管，花间小犬系金铃。
次和幼春台中客寓晓起韵,清末民国初,林朝崧,一枕清凉值万金，千家栉比市尘深。风过营柳闻嘶马，露浥檐花起宿禽。众醉未停长夜饮，独愁谁见倚楼吟。东南初日真须惜，容易流光到邓林。
次韵幼春归里却寄 其一,清末民国初,林朝崧,莫言为庶尚清门，洒削椎埋世所尊。五亩蓬蒿初谢客，一经耒耜欲传孙。儒巾侠剑成长物，马磨牛宫在小村。淡泊齑盐吾敢恨？十年前已算牢盆。
次韵幼春归里却寄 其二,清末民国初,林朝崧,满地江湖独闭门，单车峻阪谢王尊。屈身只可随龙蠖，清白还期示子孙。短梦华胥天外国，馀年儋耳海南村。回头往事真堪笑，十掷皆犍五木盆。
聚星楼观海 其一,清末民国初,林朝崧,无数归帆趁晚潮，渔歌起处海门遥。鲻鱼秋尽将分子，更约楼头酒一瓢。
聚星楼观海 其二,清末民国初,林朝崧,拍天波浪捲前朝，古迹空传利济桥。欲问福公泊船处，水花风叶暮潇潇。
过涂城故址 其一,清末民国初,林朝崧,秋草萋萋废垒平，廿年前是伏波营。古榕树下闲扪虱，旧事能谈有老兵。
过涂城故址 其二,清末民国初,林朝崧,太息沧桑久变更，颓垣谁识汉家营？海疆今但须游徼，儿戏还嗤灞上兵。
过涂城故址 其三,清末民国初,林朝崧,戈船下濑此屯兵，锁甲沈枪一代荣。古树夕阳鸦阵合，更无人记亚夫营。
老鹤,清末民国初,林朝崧,独守梅花过暮年，嶙峋风骨瘦犹坚。素衣只恐缁尘化，清浅蓬莱忆众仙。
戏赠柳田君钓鱼二首 其一,清末民国初,林朝崧,晓出垂纶汴水涯，溪清石瘦见鱼虾。入城午饭妻儿待，归趁田翁薄笨车。
戏赠柳田君钓鱼二首 其二,清末民国初,林朝崧,七日才逢一放衙，钓鱼沽酒好归家。临溪已近孤山宅，恨不打门来吃茶。
自神岗赴鳌峰道上作,清末民国初,林朝崧,轣辘双轮响，蜿蜒十里间。隔林遥见海，下阪始知山。风劲无飞鸟，天寒促刈菅。昨朝传府帖，官柳禁人攀。
赠蔡二寿仁翁 其一,清末民国初,林朝崧,楼下鱼鳞屋，窗前牛首山。世家乔木古，高卧主人闲。撰杖尊乡里，哦诗隐市阛。仲由能负米，老慰舞衣斑。
赠蔡二寿仁翁 其二,清末民国初,林朝崧,负箧诸孙远，神山望眼中。高楼花萼感，俗物马牛风。健饭不知老，佯痴久作翁。关怀唯一事，百岁树人功。
猿,清末民国初,林朝崧,山果为粮腹已充，自鸣得意向秋风。接联饮涧危悬树，跳掷穿云巧避弓。生就兽心贪更黠，戴来人面戏偏工。一时喜怒浑无定，只恐狙公术也穷。
旭东遗骸至，与诸同人迎于葫芦墩驿,清末民国初,林朝崧,白骨成灰恨未灰，招魂万里海天回。少年不幸悲行路，吾道将穷失此才。三岛烟霞求药草，六桥花柳起楼台。别时壮语归泡影，浪走风尘作病媒。
哭内子谢氏端 其一,清末民国初,林朝崧,五伦始夫妇，伉俪谁不笃。况乃二十年，患难同颠覆？生世苦不谐，偕老愿斯足。夺我一人心，天乎何太酷！区区河鱼疾，良医手皆束。岂无海上方，不能占勿药？徽音与令仪，一朝归冥漠。静言思平生，百身嗟莫赎。
哭内子谢氏端 其二,清末民国初,林朝崧,外家儒而医，订婚自总角。门户非所论，高堂重贤淑。当其初来嫔，冠盖盈吾族。季子未成名，苦劝下帷读。心心待鸾诰，荣亲及闺阁。每逢大比年，神前瓣香祝。不幸卒无成，青衫长落拓。负汝期望殷，至今怀惭怍。
哭内子谢氏端 其三,清末民国初,林朝崧,岁在马羊间，亲见陵为谷。全家载以舟，辞乡远飘泊。吾母陈夫人，老态太羸弱。避地迁徙频，旧疾岁数作。我遍求巫医，汝不离床蓐。虽劳无倦容，历久心转肃。至诚感神明，危症辄平复。母得周花甲，汝功殊不薄。
哭内子谢氏端 其四,清末民国初,林朝崧,自汝入我门，周年即坐蓐。一珠坠蚌胎，从此竟不育。上体皇姑心，小星为余蓄。我适自外归，少妇进茶酌。惊疑未及问，新房灿花烛。始知汝诚贤，不妒师樛木。常情因纳妾，闺中多反目。此举传诸人，可以愧末俗。
哭内子谢氏端 其五,清末民国初,林朝崧,妾生两娇女，佩萸年甫六。长者名阿绵，十岁随汝宿。为姑在时生，爱若出己腹。前年妾产男，坠地夭殇速。昙花偶一现，赚汝三日哭。乃抱同姓儿，螟蛉期式谷。众雏尚无知，教养皆汝托。鬻子恩勤斯，至不暇膏沐。
哭内子谢氏端 其六,清末民国初,林朝崧,我行神州久，世运叹衰叔。四海尽穷途，曰归食周粟。希望既断绝，不复修边幅。常恐信陵君，醇妇了残局。风雨听鸡鸣，引为夫子勖。忠规继以泣，言言皆金玉。令我大悔悟，奋起遏人欲。苟非内助贤，坠行终身辱。
哭内子谢氏端 其七,清末民国初,林朝崧,从来富家妇，安坐事梳掠。井臼及缝纫，一切委婢仆。汝独亲服劳，不疲转为乐。敬遵吾母训，夜寐兴必夙。识字虽无多，簿记不敢略。财货出入间，毋漏宁重复。我懒汝能勤，家道赖不落。妾虽久亲炙，敢望继芳躅？
哭内子谢氏端 其八,清末民国初,林朝崧,我自分家来，岁入仅千斛。下比中人产，生计未窘蹙。汝又善持家，凡百从俭朴。基业不增旧，坐我爱挥霍。三年飓与涝，加以新卜筑。遂割龟阴田，补疮自剜肉。汝病半因此，郁郁日瘦削。罪过我自知，在汝无怨讟。
哭内子谢氏端 其九,清末民国初,林朝崧,天道云福善，茫昧究难度！妇德如汝贤，年合比龟鹤。奈何四十一，遽遣脱尘缚。犹记两月前，凶梦先我告。夜梦不见人，所见皆鬼箓。魂游墟墓间，自恐死期促。当时苦不信，听罢付一噱。悔不急为善，禳汝年运恶。
哭内子谢氏端 其十,清末民国初,林朝崧,自我归故乡，三迁事田牧。去腊始定居，择地汴溪曲。红瓦映白茅，数椽倚修竹。喜无车马喧，兼复富鱼簌。相对颇欣然，考槃咏薖轴。岂知乍经冬，汝遽别此屋。空阶想履綦，纱窗阅奁盝。彼美已云遥，空庭为谁绿？
哭内子谢氏端 其十一,清末民国初,林朝崧,忽忽六年中，母逝汝又续。回思渡海时，三人剩余独。徘徊天地间，生趣日萧索。将于母圹旁，宅兆左右卜。一以待吾死，一以安汝魄。合葬祔阿母，以践生前约。千世万世后，松楸雾峰麓。魂灵如有知，庶几不寂寞。
哭内子谢氏端 其十二,清末民国初,林朝崧,我不从佛教，乡邻多怪愕。超度语无稽，三界事非确。纵令有三界，汝行无差错。定然升天堂，而不入地狱。何事动铙鼓，急急抱佛脚。我欲为奉倩，泉路去追逐。下顾黄口儿，未能忘舐犊。恩义无以报，报汝以期服。
哭内子谢氏端 其十三,清末民国初,林朝崧,汝本儒家女，四诫从少熟。孝姑及诸姑，妯娌皆和睦。下逮婢妾辈，有恩而不虐。呜呼不永年，哀叹遍戚属。阃内失此贤，是我太薄福。强为悼亡诗，愧不如潘岳。俚语述庸行，岂足相表襮。将求大君子，彤管播芬馥。
奉赠维新元老板垣伯爵阁下 其一,清末民国初,林朝崧,妖雾千年翳紫微，手扶皇极日重辉。断鳌鍊石功成后，两袖清风林下归。
奉赠维新元老板垣伯爵阁下 其二,清末民国初,林朝崧,黄扉一到即抽身，回首青云满后尘。却向人间作生佛，德星照处物皆春。
奉赠维新元老板垣伯爵阁下 其三,清末民国初,林朝崧,神州政治局新翻，汗血功名历史存。今日明堂参末议，后生饮水合思源。
奉赠维新元老板垣伯爵阁下 其四,清末民国初,林朝崧,百八钟声警睡乡，遥遥彼岸待慈航。墨家兼爱无差等，肯使恩波阻一方？
次韵和石川庆吾秋感,清末民国初,林朝崧,著破缔袍范叔寒，海天横笛短歌残。故人竹帛名空在，浮世风波梦未安。一笑自称苍水使，十年曾署白云官。断桥芳草皆诗料，肯为伤春带眼宽。
题故郎中叔莱园梅树,清末民国初,林朝崧,水边竹外影横斜，春入孤山处士家。肠断夜台无驿使，凭谁为寄一枝花。
春雁,清末民国初,林朝崧,乍脱风霜苦，终愁羽翼摧。稻粱矰缴伏，江海弟兄哀。岂肯朝青帝，无时忘紫台。高楼帘捲处，社燕正飞来。
春草 其一,清末民国初,林朝崧,马首欲迷途，东风满海隅。赭痕经劫火，绿色变舆图。乐府歌千里，扁舟忆五湖。西川姜伯约，肠断寄文无。
春草 其二,清末民国初,林朝崧,一雨地皆绿，年年阅菀枯。无情小儿女，只解斗赢输。服艾盈腰有，寻芳十步无。参军才欲尽，愁赋古城芜。
复澄社兄德配高夫人挽词四首 其一,清末民国初,林朝崧,海外还魂少异香，晨昏老泪洒高堂。一门礼让推钟琰，廿载勤劳说孟光。筑室买田家日起，男婚女嫁事方忙。不教皓首偕君子，欲遣巫咸问彼苍。
复澄社兄德配高夫人挽词四首 其二,清末民国初,林朝崧,茆茨洒扫净无尘，井臼裁缝日日亲。弱质不曾嫌事剧，淡妆偏耻逐时新。丈夫文字供生计，儿辈刀圭活世人。向后桑榆应更好，可怜便作百年身。
复澄社兄德配高夫人挽词四首 其三,清末民国初,林朝崧,盘匜有妇奉重闱，早得桐孙副所祈。四代同堂欣聚首，双栖比翼惜分飞。当年泪点牛衣在，一曲虞歌薤露晞。十万营齐复营奠，多情从俗未应非。
复澄社兄德配高夫人挽词四首 其四,清末民国初,林朝崧,荆布深知梱内贤，望衡对宇住多年。过从烦作庞家黍，投赠渐无严武蝉。之子遗徽犹宛在，故人同病信相怜。与君且学庄生达，各保残躯慰九泉。
飓风后作,清末民国初,林朝崧,甲寅闰五月，二十日巳刻。大风西北至，窗户震相击。我时病在床，强起视天色。妖云满空飞，怪雾四山羃。入夜雨又来，连朝风不息。吹山作平地，倒海泻霂霢。世情久混浊，天欲一洗涤。不然何恣睢，信宿才敛迹。我家夹双溪，开户闻㶁㶁。试登墙头望，涨起十馀尺。情知临溪田，多半成大泽。悔不学苏秦，游说遍六国。苦恋此二顷，如今竟何益！况乃南溪近，直欲占吾宅。薄晚尤可危，四顾皆昏黑。水势知若何，吉凶两难测。姬人谋欲遁，摒挡颇劳剧。包裹叙与珥，并我破书册。一任其所为，实告恐相嚇。逃难谁暇携，枉费忙永夕。北溪水更大，走路况难觅。南北若交攻，我家付河伯。卜居一不慎，遗害至此极！我自致途穷，呜呼欲谁责！薄命轻险艰，到此岂复惕。怦怦虽稍动，默默旋自抑。高声唤仆僮，阶渠速梳剔。庭潦入吾庐，使我不能食。荷锄冲雨风，眼闭鼻为塞。伤心给以酒，解其寒气迫。执劳与汝职，性命且须惜。纷纷墙壁坏，崩裂声动魄。铁缆系屋牢，差喜未倾侧。全家免雨立，沦胥死亦得。群儿不识忧，满室乱跳踯。叫怒索果饵，谁能即嗔斥？存亡呼吸间，人我共艰厄。海疆弹丸地，民生糠籺窄。正逢力役兴，又值赋税亟。虽无旱潦忧，挹注尚无策。降此滔天灾，天乎岂保赤！平生悲悯情，此际填胸臆。持以语妻拿，渠辈苦未识。悠悠三日间，如一大劫历。今朝水半退，风停两微滴。家人喜更生，已免毙压溺。整葺破坏馀，饿死非所戚。所愧听哀鸿，而无施济力。海天岁多飓，水利未筹画。更恐好田庐，频注龙宫籍。愿陈穷者言，敬告当途客。
飞行机,清末民国初,林朝崧,蜻蜓四翼乍凌空，列子泠然善御风。巨炮可从天外落，宋城何待木鸢攻。
赠叶香,清末民国初,林朝崧,江山无限画楼前，旧恨新愁写四弦。才子后时宜落魄，美人未嫁惜华年。苍茫大海鱼龙气，萧瑟秋风鸿雁天。怕读箧中红拂传，白头何路著先鞭。
秋夜旅怀,清末民国初,林朝崧,十千夜醉新丰酒，逆旅何人识马周？孤枕梦回灯晕冷，六街尘净雨声收。西风不断吹黄叶，残月犹看挂小楼。转眼炎凉无限恨，匣中雄剑欲鸣秋。
诸公赐和秋夜旅怀之作，叠韵奉酬,清末民国初,林朝崧,莽莽平芜天尽头，凉风驱雁岁将周。前程敢望东流返，往事多随夕照收。霜鬓对花羞侧帽，酒杯邀月强登楼。叮咛市上吹箫客，莫谱清商怨素秋。
喜琅儿生,清末民国初,林朝崧,星星点鬓余垂老，婉婉投怀汝始生。万事后人堪一笑，百年有托慰无成。承家文武流风远，阅世沧桑旧局更。翘首前途奢望在，欲教温峤试啼声。
哭二兄 其一,清末民国初,林朝崧,六旬过二年非夭，老马为驹事可嗟。快意黄金随手尽，回头白日向西斜。宣城博进催官牒，蒿里新坟泣暮鸦。惆怅秋风吹葛帔，遗孤谁抚乐安家。
哭二兄 其二,清末民国初,林朝崧,三寸桐棺碧岭隈，虞歌执绋有谁来？毕生俭德家终破，累叶门风首忍回！受谏君无今日祸，解纷我愧古人才。伤心已卖田园尽，又为儿孙筑债台。
恭祝升三社兄令堂八十晋一,清末民国初,林朝崧,昔年曾卜孟家邻，拜母登堂骨肉亲。十亩躬耕陈仲子，一门奉法郝夫人。小康身自安荆布，阴德天常报凤麟。百岁桃花源里住，不知东海几扬尘？
上京舟中作 其一,清末民国初,林朝崧,濯足扶桑钓六鳌，金银宫阙日初高。翱翔万里乘风快，浩荡中流击楫豪。岂有才华赋江海，只凭忠信涉波涛。南州名士如相问，为报仙山采碧桃。
上京舟中作 其二,清末民国初,林朝崧,一叶扁舟东复东，浪花万丈驾高风。三千世界鲸波外，十二楼台蜃气中。谁解狂涛回只手，坐看孤剑吐长虹。男儿有志无难事，翘首蓬山忆数公。
上京舟中作 其三,清末民国初,林朝崧,西来潮势捲沧旻，保障东南要有人。一体尚分秦越视，同舟谁念弟兄亲。百年大计忧家国，半夜高歌泣鬼神。踏遍玻璃千万顷，此身稍喜出风尘。
关门小泊,清末民国初,林朝崧,数点青山对酒杯，片云何意傍蓬莱。春帆楼影明斜照，玄海滩声转怒雷。积雪不愁衣褐薄，东风将逐斗杓回。遥瞻上界真人府，愧少金门献赋才。
初见雪,清末民国初,林朝崧,我年四十一，今日初见雪。天公弄狡狯，戏锯玉为屑。出门何皑皑，照昼光于月。处处水精帘，家家白银阙。人在冰壶中，肝胆俱皎洁。瑩然内观心，坐觉六尘灭。只愁冷我肠，饮酒令之热。在风西北起，暮气森肃杀。松竹冻不僵，梅花香更烈。百草零落后，岁寒知劲节。古人山阴棹，兴为知己发。长安门户多，野人耻干谒。独忆谢女吟，连环思不绝。
热海晓望,清末民国初,林朝崧,小庭花密鸟声娇，唤起幽窗梦寂寥。潮势捲来楼欲动，矿烟喷处树疑烧。东临大海晨光早，北障群山暖气饶。卯酒一杯新浴后，悠然兴与钓船遥。
箱根玉泉楼,清末民国初,林朝崧,山拥楼前后，水随山短长。水声疑急雨，日色易斜阳。入浴灵泉煖，踏歌瑶草芳。烟云足供养，吾欲住仙乡。
箱根玉帘泷,清末民国初,林朝崧,飞泉千丈落，绝壁一尘无。映日成虹气，随风散唾珠。垂帘长不捲，好鸟自相呼。小坐林间石，冰心在玉壶。
与诸侄夜话作,清末民国初,林朝崧,万里迢迢访十洲，度人自度竟无由。空劳造次探骊颔，仅得须臾看蜃楼。苦心风波终日恶，神仙福分几生修。掉头问讯西王母，桃熟瑶池倘可求？
和太岳韵二首 其一,清末民国初,林朝崧,扶桑花发五云中，回望蓬莱思不穷。浮海尽头求大药，升天半路值罡风。劳劳未悔行藏误，啧啧从教毁誉丛。午夜闻鸡还起舞，欲擎红日出瀛东。
和太岳韵二首 其二,清末民国初,林朝崧,归家金尽貂裘敝，二顷犹存耻说穷。游说不如天下士，躬耕聊慕古人风。时来鲲化沧溟上，运去鸾栖枳棘丛。却忆鸱夷变名姓，独携妻子隐江东。
哭谢颂臣先生,清末民国初,林朝崧,我欲哭谢公，匝月诗不成。失我忘年之老友，使我执笔未下泪先零。公在甲乙间，攘臂随武夫。中兴慕罗李，耻作章句儒。失志走闽越，岭海穷崎岖。金尽复归来，父子耕山隅。少从潜翁游，青乌早研究。又熟仲景书，云是仲山授。方技一以精，车马门辐辏。避名名转盛，多才深自咒。我昨居拺东，邻近时相觅。顷又徙詹园，未疏来往迹。登堂出妻子，过饭忘主客。萧然势利外，意气相感激。栎社会文间亦至，小诗往往饶壮气。菽园诗话录两篇，中原才人识谢四。我诗肮脏公独嗜，高歌每击唾壶碎。尝言平生文字交，后有林十前邱二。呜呼往事在眼前，公乎赍恨已长眠。一生刀圭起人死，无药自疗宁非天！我归自东未及访，素车会葬丛冢边。叹公生圹手自筑，官山令严竟舍旃。大坑坑东科山上，旧游处处固无恙。百年魂魄不复返，溪山一望一惆怅。海外耆旧遂凋谢，结交少年谁可仗？人生知己能几人，临风痛哭声一放。
乙卯端午与太岳同作,清末民国初,林朝崧,前尘隐隐梦迢迢，红染榴花泪未消。万里沧溟初饮马，一年佳节又鸣蜩。纫兰不尽离骚意，采艾愁闻屈突谣。我有绿天堪避暑，任他门外火山焦。
季夏病中，喜仲衡侄携第四姬见过，即次其重题革堂韵五首 其一,清末民国初,林朝崧,携姬闲到老夫家，三日茆斋小驻车。竹里诗声清似水，池边人影艳于花。雨馀野簌肥堪摘，潦退溪鱼浅可叉。稍恨病躯新断酒，当筵相对只清茶。
季夏病中，喜仲衡侄携第四姬见过，即次其重题革堂韵五首 其二,清末民国初,林朝崧,四面荒溪少客寻，一家自赏子桑琴。无人中馈贫应分，习静闲门病称心。儿女青红催老境，米盐凌杂废清吟。案头新购欧阳帖，剩喜明窗日一临。
季夏病中，喜仲衡侄携第四姬见过，即次其重题革堂韵五首 其三,清末民国初,林朝崧,与人闲事竟何如，闻说傍观窃笑余。险阻偶经沧海浪，寒喧几绝故人书。渐高周赧台头债，方觅陶潜月下锄。消尽向来轻侠气，而今真侣汴溪鱼。
季夏病中，喜仲衡侄携第四姬见过，即次其重题革堂韵五首 其四,清末民国初,林朝崧,竹林与汝渐徘徊，座有庄生共笑咍。禁说交情妨作恶，强邀时誉拙寻媒。浮生忧患垂垂老，世路风波滚滚来。何日粗酬身事了，尽携鸡犬上蓬莱。
季夏病中，喜仲衡侄携第四姬见过，即次其重题革堂韵五首 其五,清末民国初,林朝崧,菡萏花开蕉竹苍，团圆池上纳风凉。将雏老凤随臣朔，新嫁青娥伴阮郎。环佩相过如一室，火云不到即仙乡。却怜播谷焦原者，六月难求阴暍方。
乙卯六月詹园小集,清末民国初,林朝崧,共起扶文运，儒家可不祧？棹回沧海浪，茶约草堂瓢。同社来虽少，分题兴已饶。竹深荷净处，秋入雨潇潇。
观溪涨,清末民国初,林朝崧,倚杖观溪涨，柴门俯浊流。误依鱼鳖处，未学野人游。积雨长愁涝，全生拟买舟。蹉跎苦难遂，吾命任阳侯。
蛙,清末民国初,林朝崧,漫把公孙比，卑栖水一涯。文章著科斗，身世侣鱼虾。绝迹思奔月，虚名辱式车。草间休鼓吹，庶免饱长蛇。
新秋,清末民国初,林朝崧,怅望新秋芦苇林，满川碎石浊流深。南云不散蒸馀热，北雁初飞听好音。岂信炎凉更序节，转难晴雨测天心。西风未肯苏人病，何处医家起死针！
呈槐庭四首 其一,清末民国初,林朝崧,累世万金产，到君家已贫。训蒙能恤友，学佛不违亲。古寺蒲牢晓，空斋苜蓿春。扫除才子气，一任笑头巾。
呈槐庭四首 其二,清末民国初,林朝崧,不见经年久，谈心更老成。米薪忧活计，诗酒悔虚名。近市尘深厌，为园地早营。闲中发书读，尽足补生平。
呈槐庭四首 其三,清末民国初,林朝崧,我亦故家后，与君同病怜。性情迂略似，风义久弥坚。旧事如前世，闲愁集长年。西窗来话雨，往往不成眠。
呈槐庭四首 其四,清末民国初,林朝崧,冷眼看斯世，伤心唤奈何。稻粱无饱雁，灯火有投蛾。俭合储升斗，危休蹈网罗。枢机在言行，努力互磋磨。
鼠,清末民国初,林朝崧,百计窃人物，性情贪且饕。不知铜臭贱，惟爱窖藏牢。忌器投常误，为文刻枉劳。迎猫向邻舍，准备买腥臊。
哭施氏孙翩翩四首 其一,清末民国初,林朝崧,仙家药草不回生，负汝孀亲渡海行。病榻风吹残腊泪，春城愁入杜鹃声。青莲火里灰全冷，紫凤图中绣未成。年纪玉栏刚数遍，销磨心血恨聪明。
哭施氏孙翩翩四首 其二,清末民国初,林朝崧,担簦八岁即天涯，亲拜文宣入绛纱。夜课剪灯翻贝叶，晓妆临镜镼桃花。居然生小称闺秀，未得才名继大家。栖绝招魂蓬岛路，白头万里泣慈鸦。
哭施氏孙翩翩四首 其三,清末民国初,林朝崧,玉京重见外家翁，变尽乡音意却通。扶病早期归有日，盖棺深恨药无功。九霄鹤去云空白，三月花飞雨尽红。我已七年元已废，不禁老泪溅东风。
哭施氏孙翩翩四首 其四,清末民国初,林朝崧,船头风起飐灵旂，夜发三山泪满衣。海阔易惊新月坠，天高谁见彩鸾飞。外家樊昵悲相送，小妹观香痛不归。留得垂髫遗像在，家人传看是耶非。
画蟹 其一,清末民国初,林朝崧,锦石堆沙破簖凉，芦花几笔澹秋光。画屏坐对江南景，欲发樽前吏部狂。
画蟹 其二,清末民国初,林朝崧,枫林斜日落鱼庄，不见黄头采捕郎。记得双螯好风味，春申江畔过重阳。
浣溪沙,清末民国初,陈洵,如梦风花赴镜流。舞杨无力倚娇柔。黛奁脂盝自然收。未必真珠全赚泪，断无罗带肯瞒愁。春光谁分薄于秋。
临江仙,清末民国初,陈洵,一叶碧梧金井冷，欲题无语相思。已凉天气未寒衣。剩香罗带，憔悴费禁持。见说行云无定处，去程乌鹊应知。旧欢今分教人疑。画屏银烛，故故暗佳期。
瑞鹤仙 辛亥五月晦，感旧园拜张砚秋生日，呈梁节老,清末民国初,陈洵,江城吹玉断。问春明旧事，梦痕深浅。西州又开馆。想羊昙归后，泪扉寻遍。荷衣未换。把天上、良辰教看。只金仙、不管人间，剩与酒杯消遣。应见。流莺故在，断雨疏烟，岁华凄怨。流尘漫转。画屏外，烛光短。待黄昏饮散，阑干一霎，路比蓬山更远。正夜廊、无月沉沉，谢家别院。
浣溪沙,清末民国初,陈洵,团扇依依故近人。乍惊零落倍相亲。西风罗额暗生尘。衾薄未成寒夜计，烛光旋觉曙窗分。坐来心事又因循。
虞美人,清末民国初,陈洵,回廊已有惊秋叶。不管栖香蝶。便随明月到阑干。争奈更无一字只清寒。玉人拾起燕支薄。半晌朱颜觉。料应随分对西风。裙衩偷量依约去年同。
浣溪沙,清末民国初,陈洵,自入秋来始夜清。去人娇月背窗明。乱花穿竹过前汀。初见便拼持定分，再来谁信昧平生。此情天与注深盟。
六丑,清末民国初,陈洵,正啼红满径，绣阁掩、虚廊无月。画阑试凭，年时香尚发。柳带堪结。还是湔裙候，背花临水，荡晓愁空阔。行云冉冉孤城接。镜匣收鸾，罗衣卷蝶。邻箫为谁先咽。算花风廿四，犹解催别。桃根杏叶。委新词半箧。又堕年华泪、尘暗黦。多情怕看团箑。似留恋苦恨，薄人轻绝。残煤冷、雨声初阕。应不分、一晌销魂，拼与渡头飞雪。西园事、归燕能说。但早来、纵有游春意，骄骢正怯。
探芳讯 雪娘病起，重见江湄，一月讹言如隔世矣,清末民国初,陈洵,紫箫远。又凤翼飞軿，天风吹转。洗梦尘清泚，银河水深浅。人间百感冬温夜，教作良辰看。渐黄昏、隔水初灯，岁华深院。妆薄泪痕泫，有印粉窗纱，凝香罗荐。莫倚高寒，仙帔绀霞卷。熨怀暗堕金炉烬，漫借笙歌暖。正销凝、那更檐花怨断。
瑞鹤仙才人河满赋此慰之,清末民国初,陈洵,暗尘惊转烛。送华堂归客，春波如麴。笙箫咽寒玉。有明妆窈窕，自伤幽独。庭花簌簌。夜潮生、东风又促。算游丝、飞絮牵萦，天远泪痕相续。枨触。长门买赋，词客千金，此情谁属。蛾眉漫蹙。今古事，几歌哭。但飘零休恨，天涯看遍，芳草无人更绿。问伊家、除了周郎，为谁误曲。
摸鱼儿 五月廿五日，重过故潘园，女道晖殇后一日也,清末民国初,陈洵,渐黄昏怨梅疏笛，飘零花片重数。辘轳先听薰风转，门掩翠阴前度。今更误。纵觅得、枝头青子还迟暮。流红漫溯。恁断索银瓶，泪铅金井，空惹坠欢古。闲池馆，多少红吟绿赋。遗香罗袜尘土。思量竟是无花好，随意野桥烟圃。天也妒。总不把、斜阳小驻留人渡。浮生太苦。悄一似秋莲，无人解道，春恨早分付。
金盏子,清末民国初,陈洵,咽曲寒蝉，听倦魂惊换，一年秋色。鸳藓冷流尘，嗟辛苦霜华，素怀能敌。暗香似怨罗屏，整西风巾帻。黄蝶舞、依稀粉裳宫靥，细敲窗隔。消息。短篱侧。人不见、繁英任弃掷。清尊几回唤起，空憔悴、荷衣野水恻恻。翠微怕有斜阳，付伤心潮汐，寒林晚、还是数点绯霞，漫与妆饰。
琐窗寒 寓斋闻落木,清末民国初,陈洵,甓藓雕霜，檐萝扫月，叶吹重听。匆匆梦转，改尽绿阴门径。掩残书、错翻堕红，旧情未了芳题省。又石阑几片，如何不护，唱蝉凄冷。愁凝。秋天迥。但野水荒沟，故寒新暝。空山自好，未与宫槐同咏。想江湖、摇落正多，雁声不到宵更永。最妨他、白发孤篷，怨入渔灯檠。
新雁过妆楼 得晦闻书，怅然赋答,清末民国初,陈洵,玉合罗囊。红香小、相怜蠹损春装。浣襟兰泚，羞照一水昏黄。倦眼西风谁最念，冻萤带雨弄书光。泪绡藏。故人惯识，淹过重阳。华堂当时送客，怨背窗暗烛，不照回肠。岁寒身世，歌外落雁清霜。芳尊自吟自泣，任持摺、花前金缕裳。香奁集，算只除彤管，谁与冬郎。
绛都春 己未立春，珠院听歌，同东篱诸子,清末民国初,陈洵,烘炉润鼓。渐春到镜奁，明珠先曙。汉苑洞箫，初试东风，流莺语。吟壶曾结神仙侣。共欢夕、梅边尊俎。岁华依约，红裁翠剪，彩花钗股。休负。双鬟为识，乍回首最在、骄尘红雾。蘸语夜潮，回烛风廊，凌波步。霓裳新按云韶部。便不是、常年宫谱。会看声动枢南，唤雷启户。
渡江云 闭门春尽，兀坐成吟,清末民国初,陈洵,钩帘喧暝燕，絮风正急，忍问抱愁归。绣尘摇梦短，几处垂杨，水曲暗鹃啼。闲心漫理，怕尚有、一点芳菲。刚凭得、绝尘书幌，绕树绿成围。凄迷。单杯婪尾，小字蛮笺，更安排何计。空怨他、高楼银烛，催送斜晖。今宵泪到云屏隙，只断钟、疏鼓休提。人静后，和春泥语低低。
莺啼序,清末民国初,陈洵,歌纨恨轻易染，叹清尊未洗。醉魂醒、吹入江风，洞箫凝望云际。镜华润、流尘暗涩，惊鸾冉冉仙衣委。想霓裳天上，如今散落人世。往日旗亭，载酒俊侣，为深情惯系。第一是、愁极桓伊，曲中抛尽铅泪。睨崦嵫、香兰赋笔，伴樱唱、春娇红蕊。向良宵，烛底牵萦，梦云奇丽。芳韶草绿，素约茸红，燕识旧游里。凭细语、南陌灯倦，夜雨人去，属引邻墙，笛声凄异。西风又怨，离鸿分后，黄垆陈迹山河感。对茫茫、满眼浮生事。当时记得，无端艳冶销磨，岁华暖回怨绮。闲情颣璧，绮语泥犁，道忏除尚未。漫几度、莺边花外，泥写无题，锦段须酬，玉珰谁寄。真知者少，相怜何计。双烟炉倚桐爨冷，更同心、松柏休轻比。江湖纵有扁舟，似此星辰，故乡信美。
绕佛阁 荔湾追凉，经黄诏平别业，感念往年觞咏之盛，怅然回棹。次美成韵,清末民国初,陈洵,镜空翳奁。蘋外鹭立，微照溪馆。灯梦摇短。暮凉晕入疏花透窗幔。到门涨满。应恨未解，人事廊远。兰棹柔婉。坐看浩渺沧波泛颓岸。旧侣怅离索，静掩书帷添日线。谁耐荡愁西风吹酒面。听暮笛沉沉，银漏催箭。有情才见。记泪蜡纵横，诗思零乱。水天宽、闹红仍展。
减字木兰花 七月七日，六禾约祀周稚圭，未能也。夜阑对烛，感念生才，率拈短韵,清末民国初,陈洵,南唐丽句。无限江山随北去。汴水千年。消得词流一辈贤。针楼彩月。诞降官家那复说。仙籁分他。天上今传陌上花。
过秦楼 六禾邮示此调，依韵报之,清末民国初,陈洵,雨蹙幽花，日催残燕，梦觉小楼高枕。余薰翠被，泛恨红波，柳下系骢寒噤。妆点澄江素罗，银宇光摇，蓝壶冰浸。渐天风湿袂，琼瑰盈把，烂逾机锦。凭细续、断绪茸窗，连环珠腕，怕说旧情衰寝。商量韵叶，依约吹芦，烛泪替人慵甚。容易重阳又来，吟鬓霜新，歌眉愁沁。付哀蝉与诉，不记梅娇姓沈。
夜飞鹊 庚申中秋，和季裴,清末民国初,陈洵,吟壶酽风露，人坐空明，林木满带潮声。天涯今夜起惆怅，摇摇灯梦零星。沧江送人去，剩疏阴梧井，怨粉莲亭。团圆惯凝，甚秋光、一半关情。休更望高怀远，霓舞任抛残，瑶殿深扃。何意魂销仍在，飞乌南树，哀雁严城。绣床倦笛，纵伤心、莫诉云屏。怕芳尊难洗，蘋花易老，明镜霜清。
霜花腴 九日，独游西郭废园,清末民国初,陈洵,绣篱淡菊，怨粉烟，无人漫理秋妆。廊断蜂喧，渚清禽睇，一般为了重阳。醉题懒商。怕旧情、无此凄凉。记年时、梦落家园，种花招蝶展寒塘。曾约翠微高处，叹危梯百尺，暗蘸愁觞。悬酒车遥，停云歌尽，孤游自力能强。待寻钓梁。只未成、归隐江乡。向宵深、照野星河，下鸿犹带霜。
曲玉管,清末民国初,陈洵,海雨啼绡，霜林叠锦，逡巡等得秋归了。却被城乌惊起，一晌魂销。坐无聊。赪赪空尊，匆匆凉绪，重阳展尽佳期少。梦觉罗衾，点检都付回潮。到今宵。暗恼西风，苦抛下、欺人年事，又还自在高寒，依然月殿星桥。尽逍遥。剩人间帘户，有点初来情味，蝶愁蜂惨，满目山川，属付渔樵。
霜叶飞 晦闻南归过访，别七年矣。飘摇倦侣，感念近远，聊述此解,清末民国初,陈洵,雁边人到。黄花后，相携秋事先了。倦蒲衰柳未全凋，不似关河早。送白日惊涛去鸟。吹衣仍爱清风好。怕路入横塘，古梦咽、苍烟碎乱，隔鸥残照。还记旧日西城，哀时俊侣，望极逃世藜藋。芰衣谁为染缁尘，恨满长安道。看寂寂吾庐漫老。频年忧患文章少。谢故人、牵闲事，自卷霜帘，燕沉歌悄。
绮寮怨 初冬见燕。和六禾,清末民国初,陈洵,冷眼江湖来去，社余秋伴空。问有几、岁晚朱门，漂摇尽、更话相逢。依稀昭阳旧识，惊回顾、浪迹随断风。念稻粱、雁鹜无余，天南客、为尔悲恨重。绣径漫寻梦茸。韶颜暗换，何能看似春同。故国离宫。宝钗讯、等谁通。微波赚人双泪，况未比、见惊鸿。无端语喁。斜阳废垒外、霜意浓。
无闷 岁暮，风雨怀人,清末民国初,陈洵,梅怯新箫，兰润旧屏，年色匆匆烛转。唤冷蝶幽衾，障天愁满。不恨红楼望阻，恨响乱荒鸡无人馆。问甚情、却向钿车径绝，素书云断。深绻。镜尘泫。想晕粉窄蛾，此时妆面。漫著破宫衣，暗翻铃怨。谁寤辞年泪点，第一是、无端南来雁。料未掩、端正风流，待稳两欢重见。
喜迁莺 六禾有词见怀，适余游端州，归答一解,清末民国初,陈洵,荒洲无雁。正闲坐看云，伫琴天晚。埼柳鲈香，陂蒲凫睡，销凝旧箱词卷。梦回十年潮尾，春到船窗灯浅。故人念。奈都来不称，平生心眼。箫管。怜郢调，吹黍暖回，襟泪东风见。高阁才华，斜阳客味，消得莼丝柔婉。碧生卖花门巷，芳艳乌衣伤伴。唤愁醒，待携君秀语，梅扉重款。
谢池春慢 岁暮闭门，晨起觉立春,清末民国初,陈洵,年涯小泊，春已是、今朝事。庭树勒余寒，窗草铺新意。卯饮随常觅，花信从头第。甚撩人，风景费。那回珍重，偏爱千金抵。春来万感，应只有、曾游地。雪调付双鬟，彩袖歌千岁。出意钗头燕，无赖裙边蟢。欢且尽，愁倦理。眼前好在，不似东流水。
玲珑四犯 除夕游花市,清末民国初,陈洵,如锦年华，趁闹极珠灯，一夜流转。故国天涯，谁念岁穷家远。闻道绣屋春多，怎教道、灌园人健。料四时、乐事轻换。偏是堕梅先怨。去年风雨悭游便。意匆匆、恨春迟见。钗云梦底都寻得，闲记供消遣。多少镜约袖盟，又暗里欢悰隔断。向市桥立过，还放下，情千万。
塞垣春,清末民国初,陈洵,梦迹尘江管。事影向、邮亭断。粘窗蝶粉，过墙莺语，浓雨孤馆。料鄂君、怅望先魂乱。更满地、成秋苑。念佳期、如流水，锦帷仙佩天远。因叹晓妆人，金杯滟、欢意无限。羯鼓促花奴，恨春事迟缓。又争知、好景难驻，都寻到、密围繁香畔。行乐便须早，奈何人间晚。
鹤冲天 不过杏林庄二十年矣。六禾来述近游，兼示新词，率酬一解,清末民国初,陈洵,东华往事。略识栽花意。萧寺买佳邻，饶幽致。怅望前人去，消息断，闲门闭。扁舟情一系。金粉园林，让出草堂清气。平生爱赏，一壑一丘宜置。又颇怨蹉跎，流年驶。直恁行行散缓，都惊怪、新来异。看春聊复尔。道我厌厌，谢了蝶媒蜂使。
花心动 春分,清末民国初,陈洵,金粉池台，好风光、无端为谁分了。判雨判晴，匀暖匀寒，商过短长昏晓。卖花声向重帘听，刚一半、春魂惊觉。镜华满、妆蛾晕窄，两边谁扫。客燕将愁乍到。知百五芳韶，去来多少。几度看春，也似中年，何况绿窗人老。赋情别有闲桃李，空流怨、江南残调。料鶗鴂、秋心隔年又恼。
大酺 花朝雨望,清末民国初,陈洵,正月奁收，金铃语，亭馆家家装束。娇花寒食近，料为容偏要，最新膏沐。绣被佳人，文梁语燕，惊起东风眠足。秦楼红棠树，敛晨曦恰换，每朝心目。但芳约无凭，梦云多幻，又生枨触。相思怜太酷。暗浇冷、啼泪零绡幅。细念想、蜂黄销后，蝶粉融余，酒醒时怎商春局。便似蓬山隔断，都碍了、青禽来复。谢桥侧、流莺熟。知我惆怅，临去那回千嘱。秀怀蘸波自绿。
泛清波摘遍 寒食，舟中展玩诸名胜珠玉，感音而叹，歌付浣蘩,清末民国初,陈洵,云团粉絮，烛卷青烟，还是汉宫时候古。泪花啼鸟，满眼东风恨无主。浓愁聚。银笺粉指，斑管乌丝，谁信赚人弦外语。故国江南，怅惜平生见旗鼓。感时侣。天畔正寻系船，海上又吟今雨。孤倚凝妆镜流，半单白苧。断肠否。归燕细说画帘，飞红暗尘幽素。且待清明过却，旧家重数。
扫花游 荔湾对酒作,清末民国初,陈洵,小莲寸碧，伴粲几青圆，喜仍春俎。绣罗闲户。有嫱妆半面，似窥幽素。酿熟村垆，最好斜阳对宇。起来舞。任月上兴移，堪便携取。游事知几许。看画桨家家，暗藏烟浦。闹红旦暮。料鸳鸯未忆，故人今度。按曲当筵，早是歌莺意苦。要新句。约池波、管他春去。
女冠子,清末民国初,陈洵,冰肌玉骨。恰称求仙礼佛。倚婵娟。效月开鸾镜，分花入麝筵。九衢来正暮，三岛去何年。知是龙华伴，不胜怜。
女冠子,清末民国初,陈洵,非花非雾。梦里神仙风度。隔蓬山。云髻妆梳易，心经忏悔难。绣檀金作缕，刻锁玉为环。更有龙鸾誓，落人间。
采桑子慢 水滨初夏写兴,清末民国初,陈洵,新萍荡柳，还是销魂江上。看飘粉楼台都尽，占了清凉。燕子归来，几家帘户闭烟塘。双鸳谁见，闲情正在，云影天光。小扇唤风，都随节换，何况斜阳。便休忆、绿阴前度，更有梅黄。叶叶罗衣，住湖西子又新妆。琅玕文簟，颇黎翠枕，惹梦菰香。
黄鹂绕碧树,清末民国初,陈洵,桑绿黄鹂翳，春簧叶底，好音时度。户闭烟塘，对清阴送日，离群难赋。锦笺纵有，暗飘尽、年华风雨。都拚与、镜里流尘自转，欢期何许。草色危亭又暮。尽闲愁、未关游误。想人世、更谁非寓客，谁是吾土。便把去来细念，算只有、情如故。看看又惹相思，到门鸥鹭。
十二时,清末民国初,陈洵,恼春心、更无寻觅，猜遍朝朝行止。觉到处、相逢难避。幻作千般明媚。晕柳生颦，扶花欲笑，看似愁还喜。惊骤落、出杏村帘，过客断魂，偏在斜阳流水。飘几多、楼台粉雾，赚得蝶情全坠。静选绿阴，悠然古梦，伴著娇莺睡。日渐长怎遣，随人卧也又起。听一声、啼鹃烛外，暗想黄昏垂泪。去尽燕鸿，山河无限，事远将天比。忆汉宫不见，依稀画图人丽。
花发沁园春 室人种玫瑰，五年矣。今春三月始见花，欣喜索题,清末民国初,陈洵,艳粉朝霞，蕊黄宫麝，倚妆浅笑曾顾。移根阆苑，选色珍丛，不管采珠人妒。璇闺养护。休只怨、生时迟暮。看凤锦熏染东风，鲛纱蒙覆香雾。照席琼枝漫数。要徘徊嘉名，少挽春驻。颇黎碧蚁，玉合红绫，别有趁时尊俎。青虬困舞，无力向、绣屏深度。问谁省一朵钗行，肯陪偕隐荆布。
凄凉犯 立夏前一日风雨中作,清末民国初,陈洵,绿芜故国。春光掩、鹃红著树无色。近寻正苦，遥听又异，荡魂如墨。闲愁拼掷。怪都似、年时未识。到而今、林声怨彻。泪点费重觅。多少飘灯事，美酒人家，斗鸡坊陌。艳尘住否，想东君、也嫌残客。倦羽飘摇，怎禁向、江潮信息。但斜阳、一晌放了又趁汐。
四园竹 重午，与六禾出北郭，饮村垆,清末民国初,陈洵,榴花笑客，旧梦冷船箫。竹风动户，梅雨暗城，仙侣无聊。清昼阑，炊黍熟、汀菰路绕。酒怀山意飘飘。到魂销。村帘最好斜阳，江声换尽前朝。长涧菖蒲自秀，休向尊前、问息寻消。人事渺。听暮笛，飞梅翳丽谯。
西平乐,清末民国初,陈洵,戏鼓春流，绣旗花影，飞梦骤落江空。闲宇飘梭，去尘抛锦，池台迤逦薰风。看镜俯文禽自舞，香绕红衣渐密，涓涓剩水，天涯旧节还逢。谁讯青蛾皓齿，年少事、念我已成翁。楚庭人往，沉湘恨远，泉客绡成，楼市空濛。休更忆、招魂弟子，怀古迁臣，坐叹蛟腥未洗，渔宿频惊，何处菰芦世外踪。凝望渡头，腴梅细雨，炊黍孤烟，画里行人，正倚风光，伤心故国重重。
秋蕊香,清末民国初,陈洵,罨画芙蓉渌水。风断玉楼歌吹。彩鸳欲舞恋秋被。一夕将愁乍起。谁知楚客先无寐。莲心坠。浦南浦北旧游美。零落余花有几。
眉妩 七夕，过人家看乞巧,清末民国初,陈洵,又连宵听雨，几日看秋，银宇乍新彩。未忍抛纨扇，疏星下，乘鸾人自多态。步廊故在。笑绣针娇眼谁待。算多少、密意深帘底，近河汉微阂。槎海沉沉千载。有最新机锦，时样眉黛。知否钗尘洗，璇宫事、凄凉都付前代。鬓青未改。怕损他、儿女欢爱。但天上佳期，都一晌镇无奈。
华胥引 夜起闻雨，明日立秋,清末民国初,陈洵,迎风长簟，沉月高梧，雨声送夕。去蝶销凝，啼花宛转灯晕色。不少珠玉闲情，奈老来疏隔。林叶阶虫，细听都是胸臆。如梦清欢，待相将、梦中重觅。被单寒乍，今宵如何计得。几点惊秋零泪，寄路遥无极。行乐湖山，那堪愁味先识。
三姝媚 七月廿五日，与树园、橘公饮半帆酒榭，追话旧游，黯然题壁,清末民国初,陈洵,疏灯扶梦上。乱风花如潮，暝愁潜长。燕户莺帘，间未霜行柳，对门斜向。倦迹闲云，歌韵歌、孤飞还傍。印粉阑干，犹是当时，分无新赏。人事垆边凄怆。渐夜蝶黏窗，暗萤飘巷。便似离鸿，又几年秋到，悄然吟望。万感尊前，轻换了、风流疏放。付与寒蛩分诉，清欢自强。
月下笛八月八日与树园、橘公过半帆酒榭，重题,清末民国初,陈洵,赏月西楼，中秋又近，凤箫何许。如烟断语。壁闲看、旧题句。庭阴都为花疏减，更何况、尊前俊侣。正烛房泪冷，筝床尘暗，怎论心素。愁贮。浑无绪。但绣叶衣罗，暮凉重诉。阑干自碧，彩鸳飞过前浦。黄垆谁料伤心话，剩漂荡、游情最苦。漫回首、谢了闲莺燕，教向谁去。
绕佛阁 秋日与琴筑、六禾、橘公饮荔湾园亭。六禾约次君特卢楼韵,清末民国初,陈洵,闹红旧馆，飞鹭乍落，兰棹先杳。蘋上风小。翠澜荡作轻绡弄微照。暗萤又巧。檐际数点，偏赚星早。寒袖香少。就中宛转莲丝向人抱。步袜去尘寂，梦冷薰风离苑道。谁见趁凉鸳鸯波语俏。剩放鸭秋谈，渔钓堪老。所思江渺。但对酒簪花，哦句欹帽。数流光、燕昏莺晓。
最高楼 重九,清末民国初,陈洵,寒食后，应只有重阳。佳节最宜觞。便无花月犹多赏，有时风雨也悲凉。问秋心，当此会，落何乡。漫种个、树儿闲亦老。更化个、蝶儿眠亦好。翻旧帽，换新霜。白衣自劝陶元亮，金衣谁慰杜秋娘。笑匆匆，萸菊事，直须忙。
惜黄花慢 重阳后，连夜荔湾看月,清末民国初,陈洵,旧月东篱。傍素怀又堕，林密人稀。故宫秋好，自饶胜赏，重阳过也，怎道佳期。更消几个黄昏待，去情尚、依约宫眉。露未晞。数枝泪菊，如梦桥扉。屏风画幅流离。奈镜边遍倚，不似渔矶。鬓丝低看，江湖更远，疏星仰见，风雨仍希。暗尘不到高寒处，淡阑槛、霜色微微。细漏移。夜窗定怨归迟。
霜花腴 山园对菊怀晦闻,清末民国初,陈洵,带松径曲，噀雨香，依然旧赏花尊。招隐山泉，著寒衣袂，秋空四眺无邻。岁华苦辛，但去来、风蝶逡巡。便闲闲、过了重阳，素心惟有独醒人。休道故园清事，对荒台落日，帽底篱根。逢节家遥，量金身贵，芳华共惜能贫。雁回断闻。想泛红、不渡疲津。寄相思、意亦无多，枕囊留梦熏。
琐窗寒,清末民国初,陈洵,冻粉桥扉，无人倚笛，小梅开了。青禽漫语，望眼渐迷仙岛。奈屏山、正余梦寒，几曾似蝶将花绕。念酒垆倦客，郁金堂路，近来稀到。谁料。添凄悄。又昨夜东风，故人江表。闲愁拚忍，瘦尽琼枝无报。怎禁他、山驿水邮，一枝未折春自好。赚啼绡、算有珍珠，镇日钗尘扫。
江城子慢 寒月水园，素心三两，荔湾最幽赏处，视秋来风景又异。歌和六禾,清末民国初,陈洵,林泉漫相识。年事晏、拥叶带门寂。闹红客。秋色渐、好景不曾知得。况寒汐。听水听风流梦去，霓裳冷、霜华摇冻壁。断锦正感才人，微云自缀空碧。白头疏疏俊侣，几梅边搜句，灯外携笛。怕寻觅。天宽处、花底欢肠终窄。有谁忆。红萼无言歌意懒，相将见、凫翁来趁席。再三不似空尊解怜惜。
丁香结,清末民国初,陈洵,残鴂辞芳，冷蝉偎叶，霜讯乍回鸳绮。正语纱烟细，步素袜、淡月微窥庭际。泛红流艳尽，宫词怨、旧笛漫倚。邮亭风紧，永夜傍枕、都无新意。还是。放望眼高歌，又落词人暗泪。影烛尘流，音桐爨咽，断零衣袂。闲梦惊转故国，到处登临地。知销魂无数，何况尊前镜底。
解连环,清末民国初,陈洵,钻书头白。消无情岁月，梦中行客。便送日、禁倚长谣，向歌外更堪，故人疏隔。漫卷诗书，载离思、一行秋色。又闲庭坠叶，旋扫旋稀，有谁能觅。闲心趁年拚掷。渐街声巷影，灯火连宅。暖润鼓、残萼熏炉，对三径月明，素梅装壁。浅薄东风，料不管、香钿狼藉。尽余杯、玉人唤起，那回记得。
尉迟杯 渡头，和《片玉》韵,清末民国初,陈洵,凌波路。梦绮冷、别馆生花树。愔愔驻笛津亭，还倚兰舟开处。江郎已老，才解道、伤心在南浦。记年时、瘦马知霜，夜深谁教休去。依然故国天涯，长嗟念佳人，日暮相聚。短楫桃根俱入曲，愁未散、莺歌燕舞。何人对、荒寒旧宿，岁华晏、罗衾咽梦语。待东风、诉与重头，溯红仍访仙侣。
氐州第一 小除重泊，仍和《片玉》,清末民国初,陈洵,飞雪江梅，妆榭尚懒，花风似惜年小。画烛通春，行云载梦，心逐孤鸿缥缈。归草烟光，淡淡向、蒙鸥微照。永日游情，经过倦迹，渡头人老。渐苦辞年诗思少。最先念、翠围红绕。镜底逢欢，歌边感旧，准拟归闲抱。比佳期、天更远，帘帏下、重温语笑。一晌无聊，待追寻、花晞蝶晓。
探芳新 壬戌开岁，连雨冱寒，掩关晏坐，几间水仙已有一二枝著花，静对夷然，香来成韵,清末民国初,陈洵,小屏山，又迤新镜华，雨声依旧。梦绮东风，香椀愔愔萦昼。烟江恍藏系艇，似成连琴去后。剩春仙、岩扉倚，况是冰弦弹瘦。芳伴相携更有。任款步送波，连情结袖。晕月支寒，依约婵娟慵斗。相怜金花胜里，怕迎年莺语漏。向帘栊，新妆罢、个人知否。
绛都春 灯夕西院听曲，归逢友人送红梅枝,清末民国初,陈洵,琼箫汉苑。渐风意夜阑，繁星吹乱。旧色馆娃，新曲霓裳，欢悰满。嵯峨碧落痴云倦。便先约、楼前分散。彩鸾归后，当头乍省，素娥真面。深眷。红罗翠笛，赋情处为展、冰奁教看。瘴海闹尘，江驿多春，无人见。芳盟料理归闲院。怅入梦、笙歌天远。似他不负春期，绛壶泪泫。
倾杯乐 春游和六禾,清末民国初,陈洵,住柳湖边，开花陌上，游情唤起。便翻尽、年年粉本，都人争看，风光良是。山残水剩无才思。拥凌波路，添了几分罗绮。放怀须仗，半面嘶骢未已。池馆逞、家家芳霁。怕尚勒余寒欺梦底。想蝶外、别绕春宽，羁鸿竞出深苇。甚识遍、倡红冶翠。依旧觅、闲吟闲醉。愿处处，休误了、番风次第。
殢人娇 瓶桃再和,清末民国初,陈洵,散髻吹笙，便有仙家旧意。谁提起、曲中遗事。东风昨夜，换玉奴屏绮。探洞钥、别来几番人世。箧扇春香，笺书锦水。还他在、也应憔悴。如舟小屋，想壶中天地。都不数、当时细腰宫里。
阳春,清末民国初,陈洵,语烟消，文纱静，茵麝暗熏晴燠。枝上好莺声，来相唤、乱拂窗绣傍蛾绿。艳游差足。先试著、摺花裙幅。何似永日闲门，任风光笑人幽独。待凭遍危栏、平芜尽，青障起、高楼更矗。斜阳匆匆不管。近黄昏、断恨仍续。伤心正著倦目。问社燕、新来谁宿。奈忙里、又理浮生话，嬉春院烛。
霓裳中序第一,清末民国初,陈洵,堂开望去客。旧笛凄凉抛未得。清昼不堪梦役。渐迟暮番风，山城寒食。鹃红故国。看泪痕、花上犹滴。逡巡处、一双绣蝶，俯仰又陈迹。颜色。画图曾识。过几个、黄昏怕觅。清谈聊对破寂。往事开元，满座头白。断云沉雁北。但暗里、泉华自恻。村垆近、消他一醉，也胜醒时忆。
三姝媚 六禾见示催柳词，为和一解,清末民国初,陈洵,秋千墙外道。为佳人凝妆，黛蛾羞扫。采绿汀州，半李婚桃嫁，燕莺频报。病损腰支，应懒斗、罗裙芳草。往事销魂，谁挽青春，教伊年少。金缕秋娘歌了。听翠笛声中，几多情调。莫是东风，到有时才尽，剪刀难巧。劝酒光阴，空泪眼、当筵残照。第一相思无奈，樊姬俊小。
六丑 木棉谢后作,清末民国初,陈洵,正朱华照海，带碧瓦、参差楼阁。故台更高，无风花自落。一梦非昨。过眼千红尽，去来歌舞，怨粉轻衣薄。青山客路鸪啼恶。泪断香绵，灯收雨箔。颓然旧游城郭。尚幢幢日盖，残霸天邈。川盘岭礴。算孤根易托。顿有离家恨，何处著。争枝又闹群雀。似依依念定，惹茸曾约。芳韶好、柳黄初啄。得知道、一样天涯化絮，到头漂泊。山中事、分付榴萼。笑燕子、尚恋西园夜，春归未觉。
梦江南 拟牛峤,清末民国初,陈洵,衔泥燕，泥重带苔香。不管绣鸳来去事，落花和雨正茫茫。身世直须忙。
胡蝶儿 拟张泌,清末民国初,陈洵,胡蝶儿。缕金衣。画罗宫扇晚春宜。扇圆刚贴伊。惊袖君休笑，随身未暂离。风流真个粉墙窥。管教狂眼迷。
虞美人 梦中得“莓苔绿到题诗处”七字，足成之,清末民国初,陈洵,莓苔绿到题诗处。寂寂莺啼曙。朅来沽酒旧旗亭。风里柳花如梦不曾醒。尊前人意依然好。天与声名早。罗衣还有泪痕无。多少才人零落在江湖。
遐方怨,清末民国初,陈洵,吹荻管，赏花杯。执手欢期。画罗萧萧秋又来。故山黄菊等谁开。鸭炉忘蕙炷，见残煤。
遐方怨,清末民国初,陈洵,吴社水，谢家桥。旧月窥墙，似人当年无限娇。不知春色把人抛。独来人去后，照樱桃。
思帝乡,清末民国初,陈洵,无言。夕阳红上天。鸾镜绣屏妆懒，只思眠。终竟泥人何事，泪流金缕穿。须道不如休想，是从前。
醉吟商小品,清末民国初,陈洵,又到了将归，燕子向人无语。梦尘楼处。看足红楼暮。不是西风催去。前村社鼓。
望江怨,清末民国初,陈洵,闲池阁。淡冶秋眉比春薄。孤颦屏一角。绿鬟轻绾檀心错。宝钗落。梦入水云乡，晚风何处泊。
抛球乐 中秋荔湾待月,清末民国初,陈洵,罨画溪流叠翠屏。晚罨颦黛自然生。闻香露叶清吟地，摇梦风灯旧霸城。佳约无端暗，水调依稀最有情。
抛球乐,清末民国初,陈洵,欲渡枯槎正落潮。本知残客不堪邀。盟心安稳寻鸥馆，陈迹逡巡过柳桥。便有重来感，何必扬州忆教箫。
秋霁 与及门诸子载酒北郭，作展重阳。和梅溪韵,清末民国初,陈洵,宫柳疏疏，带戍鼓荒城、梦落林色。迟节娇花，饱霜腴菜，雀檐劲支风力。暮蝉倦怠。雁云缥缈秋天碧。似去国。谁向、酒垆料理醉眠客。无奈驻马、自怯登临，故山衰迟、兰路吟寂。寄相思、东篱古月，艰难双鬓旧时白。心事露蛩浑道得。但近来懒，不似俊侣多才，赋诗蛮府，骋觞宾驿。
秋思 秋夜小集，听六禾谈曲中近事，怅然怀旧，爰和梦窗孤调，简子端,清末民国初,陈洵,颦雨羞红侧。淡泪妆、刚坠画帘灯色。烟逗语纱，雁飞筝柱，秋入弦窄。渺天角歌云、暮潮如溯念暗抑。凝枕山、眉黛碧。怕翳笛无情，落梅知怨，便似番风容易，过时空忆。清夕。罗襟旧滴。寄素笺、锦段慵饰。赋情湘瑟。年涯催送，鬓愁雪白。记画壁双鬟去来，人事如过翼。笑座客、浑待识。正梦冷旗亭，尊前无分见得。咏隔荆南蓟北。
滴滴金,清末民国初,陈洵,霜铃夜语诃林黑。送芳尘，雨连陌。断鹭稀芦共头白。动横塘词客。相思泪点黄金滴。怕园英，为无色。鸣籁空山静时觅。罢洒风邻笛。
鬲溪梅令 僧院早梅一花先放,清末民国初,陈洵,峭香不许闹蜂闻。未来春。记得相逢如梦、作梨云。浪吟千树身。此时一点见花真。掩孤颦。漫想明朝花在、客愁新。半妆浑绝伦。
归国谣,清末民国初,陈洵,红玉。几度照花银蜡烛。麝云檀雾温燠。旧屏经雨绿。梦中记传天曲。沸帘筝语促。沈郎频缓腰束。散珠量满斛。
归国谣,清末民国初,陈洵,苔点。傍槛绣尘金潋滟。照楼黄月方崦。学妆人冉冉。玉匣凤弦闲掩。蠹纨乾泪染。白头宫女多感。听歌心事减。
一丛花 邻西一废园新种梅数十株，连日六禾来讯，余未有以应也。偶出见花，喜报六禾,清末民国初,陈洵,此花除我更无邻。犹是隔年春。窥墙便欲深心许，岁华静、蜂蝶逡巡。香讯懒对，闲门早闭，各自过黄昏。何郎词笔久销魂。垂老尚情亲。小楼绣被熏香罢，又还念、空谷佳人。输与夜来，一方明月，流水二三分。
醉翁操 六榕寺园亭赏梅，铁禅上人出图属题,清末民国初,陈洵,云端。鸣环。檐间。下群仙。芳妍。虬龙凤凰驮婵娟。午灯风定禅圆。人意闲。展画夜窗看。彼美知我兮忍寒。旧榕翠窈，来去何年。此花见在，犹染南朝麝烟。花似雪兮泠然。雪似花兮无言。萧梁随逝川。浮图依天边。此地足流连。赋诗谁是何逊贤。
祝英台近 岁晚掩关，闻塘西有戍垒,清末民国初,陈洵,结鸥邻，寻酒伴，尘事记来少。门系渔船，刚道草堂好。野桥几树官梅，角声归马，暗惊断、绿情红调。旧行到。梦廊无主风花，亲人在鱼鸟。灯火邻家，年语待莺报。那回拚忍清寒，清寒休诉，漫吹入、边愁如草。
传言玉女 闻雪娘将忏绮，词以坚之。亦好闻隐遁之意也,清末民国初,陈洵,蝶粉融酥，残梦早莺金谷。钿箫犹恋，奈东风暗促。梨苑闭雨，潋滟春情盈掬。黄昏应是，怨红愁绿。一笑香兰，趁无人、计念熟。凤箱重绮，理幽单半幅。泉华自浇，翠冷一簪寒玉。心灰长付，玳筵银烛。
传言玉女 雪娘卜邻萧寺，再拈此解,清末民国初,陈洵,淡日楼台，销凝粉融金滟。杏墙窥燕，笑新妆乍欠。笙箫梦冷，半晌风幡微飐。凡尘流水，午钟清梵。旧迹江南，落花时、泪暗染。郢歌饶怨，冻春山两点。维摩丈室，只有天花能艳。佳邻千万，布金谁赚。
东风第一枝 壬戌岁不尽十日立癸亥春，忆史梅溪、高宾王有词。爰和梅溪，并约六禾各赋,清末民国初,陈洵,绿酒新醅，黄柑旧俎，看春不到尘土。镜涯关了闭门，黛色暗愁琐户。榆关柳塞，料不是、东风行处。误玉人、羌笛旗亭，唱入少年金缕。青未上、凤鞋丽句。红乍惹、燕钗茸绪。已怜挑荠多阴，更堪采兰倦侣。花风廿四，第一记、今番无雨。算钿箫、犹恋红梅，待等带伊寻去。
点绛唇 岁除，与韩树园夜话,清末民国初,陈洵,霜角宵吟，酒阑多少残灯事。雁声谁系。西北浮云蔽。芳意天涯，目极春归际。椒杯洗。旧兰清泚。屏在东风底。
垂丝钓 瓶桃花落结子，娇俊可爱。歌以赏之,清末民国初,陈洵,梦仙路杳。壶天初养娇小。旋洗露花，金井清晓。腰细袅。想为春瘦了。枝头巧。换东风旧笑。艳辰回首，花笺无限情调。比花又老。何况人年少。一点关怀抱。樱素好。看有谁解道。
绮寮怨 寒食,清末民国初,陈洵,骤暖花熏人醉，絮绵吹又多。看尽日、变几阴晴，闲风景、恁费消磨。斜阳家家树色，秋千外、梦迹尘艳波。念谢堂、客燕无聊，飞来晚、怅失人世何。淡淡故山睇蛾。旗亭事去，无因更遣颜酡。病榻维摩。有园菜、与寒锉。青烟汉宫流恨，渐迤逦、到修萝。鹃声泪和。愁红怨紫外，生寸荷。
杏花天影 桥西旧酒家邻吴伯篯故居,清末民国初,陈洵,酒垆残日山河渺。怅陈迹、依稀梦到。酽灯凉语浥春潮，古调。倚红箫、未拟教。清明道。飞莺长草。念吹笛、邻人自老。只除杨柳不风流，坐悄。有提壶、共旧好。
南乡子,清末民国初,陈洵,海燕逐春潮。寒食烟花尽放娇。无奈长亭栖暮雨，潇潇。那有斜阳梦谢桥。珠字太无聊。芳信江南次第抛。心事蒙蒙残絮畔，吹箫。西北高楼雁已遥。
隔浦莲近拍 三月三日，黄园小集话旧，晦闻不终会先归,清末民国初,陈洵,芳筵仍占禊渚。日暮流莺语。梦水分愁到，吟壶小，听风雨。言笑惊断绪。飞红去。看尽丝杨舞。黯凝伫。孤鸿又逝，佳辰回首无数。西窗烛在，最感不眠鹦鹉。零落单襟共贵素。歧路。香兰心系幽阻。
渡江云 晦闻南归，匆匆数面，言仍当北去。及芍药期，为词促之,清末民国初,陈洵,香台传绮字，断云雁北，片艳长离忧。渐看春事短，次第风花，旅宿燕知愁。登临故国，怕冷落、梨苑成秋。惊梦回、绿阴如劝，乱絮点维舟。淹留。沧州残画，海市新绡，想佳人难偶。浑未觉，伤春含泪，封素怜幽。杯前爱听闲消息，正采兰芳渚夷犹。盟鹭在，年年拼忆清游。
荔枝香近 越翼日得晦闻书，知即开船，倚歌以送,清末民国初,陈洵,岸柳看人迎送，樯燕去。几日蜡烛青烟，风雨朝还暮。流莺一晌销凝，劝客无多语。前度。点点飞花到何许。花解远，但白浪、跳鱼舞。泪眼看春，愁落故山芳杜。争得相携，短楫轻鸥斗新句。梦绕蒹葭渌浦。
雨霖铃,清末民国初,陈洵,伤春无极。向茸窗底，倦绪慵织。蛮花过眼谁主，曾行到处，蛛尘摇壁。杜宇天涯渐少，倩谁劝残客。又淡淡、鸦点斜阳，傍水依林弄颜色。西园旧俎黄莺识。但闲心、一往经年隔。空杯自洗流景，沉恨去、水宽天窄。染泪苍苔，珍重东风，与扫尘迹。待拚了都不思量，坐久如何得。
六么令,清末民国初,陈洵,点茵残絮，梨苑幽芳歇。愔愔燕飞帘户，缥缈惊鸿绝。中座筝弦似语，过眼花风掣。清游兰楫。相逢曲水，心字罗衣绣重叶。漓漓襟上是酒，眼底人全别。亭榭多宴依然，彩笔都捐箧。团扇新裁样小，不似当时月。欢情难惬。宫词幽怨，送了春归向谁说。
蓦山溪,清末民国初,陈洵,薰风清弄，带树蝉成韵。夜色暗横塘，拥孤灯、凄凉客鬓。扁舟梦锁，杨柳自津亭，期无准，香销尽，寂寂潮回信。佳人重约，一箭流光迅。花后起相思，试新妆、小莲腻粉。罗衣换了，何处想腰肢，遥漏紧，疏星趁，枕簟都随分。
婆罗门引 五日,清末民国初,陈洵,新蒲剪胜，赚入风景又江乡。无情臂缕偏长。炊黍匆匆闲梦，榴火艳窥墙。奈生绡难写，旧色凄凉。扁舟断肠。纵面隔。宛闻香。零落歌莺舞燕，如锦花场。独醒未妨。唤不起词流湖上觞。波语窄，一桁潇湘。
安公子 谭子端言，所居故有燕巢，中间客游，燕不复至，既归，则又来。为赋一解,清末民国初,陈洵,客梦栖尘绮。社兰初忆茸红事。暮雨江湖漂泊，尽相怜无计。况是撩人波盼笙歌底。经看到黏絮零襟袂。正落花风紧，谁立雕阑玉砌。过眼流光洗。艳春归后闲门闭。旧识依稀，坊巷冷，而今何世。惟有苔钱装缀帘栊丽。偏病来疏了闲车轨。怪似伊轻俊，不是恹恹恁地。
摘得新,清末民国初,陈洵,摘得新。金杯密密亲。眼前风月好，莫怀人。青春白发双无价，是闲身。
离别难,清末民国初,陈洵,锦被暖麝鸳鸯。银屏梦入横塘。相招江景暮。采莲歌韵苦。与君南浦别，柳丝长。红药色。朱栏侧。钗头交胜燕双双。音信寂，经时隔。伤心怕有人知。待得黄昏月，却是愁时节，独归去，掩香扉。花路钥，情迷著，阑干风起彩云飞。
临江仙 风雨积晦，秋期不淹，被声依黯,清末民国初,陈洵,片云感秋异，晚塘恻恻，孤馆愔愔。素纨在、衰迟故发商吟。帘阴伴啼梦处，无人似、画烛宵心。偏回艳、是等闲听雨，愁到而今。追寻。初莺早雁年事，相笑争任。况漂摇身世，怆绝予音。闲襟。奈佳期过，情如水，倦翼都沉。荒凉甚、便卧游慵写，聊寄清琴。
卜算子慢 橘公来话近事，声为此词,清末民国初,陈洵,寒芦动响，饥雁断鸣，水国四围秋异。老屋渔灯，对此自然无寐。渐惊风、画角城乌起。正堕月危樯，断港愁心，待向谁系。极目高楼倚。但数泪依稀，卖绡为市。一叶回潮，料想更无题字。尽扬尘、东望伤心地。算只有、花阴梦好，奈而今情味。
古香慢 中秋六榕东坡楼对月作,清末民国初,陈洵,桂华镜转，蓬翠波留，秋思孤迥。罨画屏风，座密四围绿静。遥夜足天宽，漫虚占、花间对影。想连环万户暗里，赏心乐事谁领。渐淡淡、凭高清兴。双鬓山河，无限风景。梦迹依稀，旧曲与谁同听。一笑挟飞仙，看光贮、吟壶共永。怕浮云，又遮断、雁声度岭。
霜叶飞 九日，读君特“断烟离绪”之句，不胜依黯。爰次其韵，寄吾旧游,清末民国初,陈洵,倦琴孤绪。残蛩外，清游疏似花树。淡妆帘户易销魂，灯暗啼绡雨。慰寂寞、明珠翠羽。闲情惟有东篱古。怕旧宿芙蓉，冷眼缬、霜波误尽，别来缃素。无奈探菊逡巡，携壶漫伫。望极高处难赋。故山重问醉经人，日暮玄猿语。梦不著、新欢寸缕。佳辰长短从来去。向镜中、生涯淡，但忆歌前，笑声多处。
丁香结 秋日梨花，再和君特,清末民国初,陈洵,金屋多娇，玉容无主，心事看秋如醉。正雨酥云腻。有素月、漫约黄昏临砌。送春余艳在，流尘溅、泪痕暗里。婵娟俱冷，也要数点微微雪意。何似。懒困倚东阑，拚却良辰自睡。故国青旗，深宫玉笛，去情全背。如梦寻到顿失，过眼青芜地。相逢红叶伴，犹问新枝嫩子。
丹凤吟 树园来郡城，旋复别去,清末民国初,陈洵,断眼风花如梦，被水霜繁，循涯芳歇。邮程十里，津鼓迤明催彻。寒灯陋馆，伴人销凝，小碧舒梅，千红沉叶。怕理莼丝宛转，罢酒归来，潮语还自呜咽。最是经行旧处，望中音乐城戍接。信有前期在，但愁心无奈，先付鶗鴂。河桥低转，脉脉半规斜月。念远伤离年事晚，怨孤鸿天末。嗒焉隐几，竽籁空外阔。
芳草渡 夜坐，和美成韵,清末民国初,陈洵,薄暮里。见瘦蝶敲窗，似寻欢侣。正月摇花荡，屏山悄掩无雨。知为魂梦苦。除东风能诉。奈坐久，又自清清，却向谁去。回顾。玉人间阻。计日相思无限路。想别后、依然未改，凌波旧庭户。此时两地，问几许、恨端愁绪。伴泪烛，绣凤翻帘自舞。
月下笛 萧寺探梅,清末民国初,陈洵,罢酒园亭，飞空素月，镜边闲客。逡巡梦迹。翠羽啼春无极。带风篁、泉石自凄，小庭路钥幽径仄。算何郎渐老，东风多事，旧情难觅。当时俊赏，问蝶粉蜂黄，顿成疏隔。佳期又晚，坐对依然携笛。想银屏、自温暖岁华，麝篝护被欢正忆。怎教人，为说苍苔破屐浑耐得。
浪淘沙慢,清末民国初,陈洵,水云暝，空鸥梦锁，暗苇愁结。霜角吹寒渐阔，雷车递语乍掣。见扑地修篁青玉折。有题字、竟与谁说。念旧馆凌波步尘远，依稀记离别。凄咽。去时泪掩歌阕。又转烛飘蓬残年事，悄悄南雁绝。空怅望江头，梅信催彻。曼吟细阅。啼冻禽、休踏河桥残雪。钗讯无凭炉灰热。东风起、凭阑正怯。看春浅、垂灯欺倦睫。问百岁、几许欢期，便恨隔，尊前肯负莺花节。
解语花 黄园红梅,清末民国初,陈洵,霞笙怨别，雾阁移春，仙梦还寻到。翠蓬霜晓。东风事、唤起半窗啼鸟。新妆换了。应不管、波荒雪老。娇鬓华、熏麝霏烟，始信红情绕。还记尊前旧笑。向酣春青镜，游宴多少。素怀凄悄。抛铅泪、旋写魏宫才调。凌波路渺。惊冉冉、挂林残照。肠漫回、偏要朱颜，凭溯溪柔棹。
花犯 萧寺小除夕,清末民国初,陈洵,小林亭，疏灯凝水，年华笑相问。市风吹近。听饯腊家家，人语轻趁。倦游梦枕萧斋稳。清波闲处引。又藓迹、雪融香径，行行销意尽。天边雁声送愁多，寒空峭、坐想迟回芳信。吟思短，清尊共，故欢随分。依稀记、艳阳禊赏，人散后、楼台霏麝粉。漫唤起、阑干私倚，盟春心事准。
迎春乐 甲子元旦立春,清末民国初,陈洵,春心浅浅融窗烛。明曦射、彩幡矗。转新莺、笑语年华绿。钗燕上、妆云肃。酒美椒芳欢意足。更花气、浓熏晴燠。待去约良朋，知甚处、堪游目。
蝶恋花,清末民国初,陈洵,谁分雏莺知事早。学语依稀，学舞夸轻妙。新著金衣刚称小。旧家梦里都寻到。忍耐尊前持一笑。歌费尊悭，渐渐伤怀抱。小令银灯应自好。词人莫漫翻长调。
声声慢 牡丹花畔作,清末民国初,陈洵,仙衣卷雾，旭日升霞，楼台暖色重重。流艳潮妆，锦帏紧护东风。书花试烦纤手，是江郎、彩笔初逢。题句在，写此情深处，未觉春浓。一笑前溪回顾，问洛阳鹃语，光景匆匆。垂首雕阑，空余泪洗芳红。依约梦阑蝶意，殢枕香、仍恋欢丛。人事远，盼行云、长驻翠蓬。
丹凤吟 春日怀彊村先生沪上,清末民国初,陈洵,掩户千红如海，听雨高楼，愁鹃南国。吟壶光小，灯飐夜来风色。沧波自远，梦回何处，雁断犹闻，云飞无极。试醒登临望眼，倦枕天涯，危槛还凭西北。载酒十年故地，去来漫忆人事隔。怅恨佳期晚，但无多芳草，须傍兰泽。东风吹老，冉冉好春如客。种柳依桃三径冷，待仙源重觅。感时溅泪，谁见花下立。
蝶恋花,清末民国初,陈洵,婪尾光阴杯泛泛。欢计因循，渐爱闲阑槛。春去自多才自减。东风只似人情淡。放眼齐州烟数点。飞絮游丝，一往无拘检。流水二分随意占。青旗沽酒邻村店。
兰陵王 邻家燕巢既毁感赋,清末民国初,陈洵,近寒食。烟水村南舍北。斜阳看、桥畔草花，时节相逢谢堂客。邻翁鬓早白。曾识。寻常巷陌。漂摇事、风暮雨朝，檐语双双世如隔。莓梁暗陈迹。但贴地依稀，茸唾狼藉。衔泥将子知犹力。嗟落絮身世，涨花漂荡，天涯何处梦再觅。断魂网窗黑。愁极。正岑寂。渐柳改春颦，梨泫秋色。沉沉社鼓思行役。问舞影灯外，盼波帘隙。年来年去，得且住，怎记忆。
长亭怨慢 谭子端家燕巢复毁再赋,清末民国初,陈洵,正飞絮、人间无主。更听凄凄，碧纱烟语。梦迹空梁，泪痕残照、有今古。托身重省，都莫怨、狂风雨。自别汉宫来，眄故国、平居何处。且住。甚寻常客恨，也到旧家闲宇。天涯又晚，恐犹有、野亭孤露。漫目断、黯黯云樯，付村落、黄昏衰鼓。向暗里销凝，谁念无多桑土。
风入松,清末民国初,陈洵,洗妆池榭淡烟萝。愁梦雨声多。杨花惯共光风转，小萍生、乱飐圆荷。鱼戏时抛玉尺，莺愁罢织金梭。有人楼上敛修蛾。贪睡却妨歌。轻风与便窥帘燕，动湘弦、拂拂清和。几点东阑残雪，春归此路经过。
拜星月慢 重午，以盆榴置座，邀客同赏。和梦窗,清末民国初,陈洵,俪叶缃丛，芳心蜡蒂，午日湘帘垂地。一梦东风，觉匆匆尘世。赋情懒，漫想、兰闺浴倦风景，酒盏流光重洗。满座平看，胜窥墙臣里。幽姿、自怯临朝砌。春工绽强为佳辰起。秀影泫露青瓷，染荀郎香腻。记双花、笑折红裙醉。如今向、旧节闲门闭。料未数、曝锦河阳，识幽人物外。
菩萨蛮,清末民国初,陈洵,霜铅细染芙蓉水。鸳鸯两两交文绮。银烛半花残。博山烟浪寒。旧游风景在。妆罢知谁待。云雨不须疑。近来和梦辞。
菩萨蛮,清末民国初,陈洵,凭君滴尽伤歌泪。念奴不管春归事。持酒与君欢。旧痕襟上乾。剩香和泪觅。点点皆颜色。留取一分妍。今年谢去年。
虞美人,清末民国初,陈洵,清笙漫借铜簧暖。心共炉灰转。素娥青女在人间。抛却珠冠霞帔爱幽单。飘灯归梦偏难稳。猜遍尊前分。深深良夜夜如何。生怕绣衾寒比绮筵多。
相见欢,清末民国初,陈洵,鸳机冷，浸秋华。泛庭花。浅浅月痕灯意在窗纱。微波赚。明河犯。客星槎。不信人间无路到仙家。
瑞龙吟 庄头村花田自五代迄今，盖亦地之韵者。余既来游，感叹今昔，托之于音,清末民国初,陈洵,是何世。依旧占水耕花，就桥通市。朝朝簪约裾盟，有情未免，多才尽费。凝愁睇。情共露晞平晓，梦痕清泚。分携敛日垆畔，步波皱损，娇尘漫委。偏称天涯芳怨，眼中今古，秋声还起。谁惜故山衰迟。吟畔憔悴。鲛绡罢织，愁迸蛮珠碎。伤心到、无人为省，荒村年岁。换劫，鬘华坠。海风卷尽，宫斜废隧。须信吾乡美。终未比、仙源桃花春水。感时倦客，空抛铅泪。
阮郎归 秋夜宿山园,清末民国初,陈洵,西风摇梦翠成绡。残萤和雨飘。檐花清瘦语灯销。蔬尊凉酽潮。萝薜冷，楚骚调。秋心一倍遥。晓珠圆定结红寮。宿妆楼上娇。
临江仙,清末民国初,陈洵,秋去津亭无一事，坐来几叶丹枫。渡头车马故尘空。自然憔悴尽，不敢拟题红。摇落正关迟暮计，赴寒暝色匆匆。眼前何物最情浓。鲈鱼应自好，残日树声中。
蝶恋花 冬日素馨，视夏闺更韵，可歌也,清末民国初,陈洵,梦醒宫斜城畔路。月晓霜清，脉脉情千古。准拟小梅诸媵数。蜂媒蝶使纷来去。镜槛芙蓉笼翠雾。妆缀冬闺，正要闲针缕。碧海有田花有渡。相逢莫更伤迟暮。
虞美人,清末民国初,陈洵,芳菲冉冉辞鶗鴂。又作人间别。黄昏楼殿月冥蒙。一夜高寒相望断天风。宫衣瘦尽苕华在。不信连环解。无情辽水自年年。只有雁飞犹见旧山川。
虞美人 夜阑炳烛，聊复命题,清末民国初,陈洵,兰成先自吟魂断。雁塞龙沙远。炉烟销尽始孤明。恰称天涯今夜此时情。凄花飐飐流尘泊。惜别心如昨。曙窗谁为唤啼红。故国新霜帘幕梦华中。
应天长 萧寺岁暮，逢洞箫客,清末民国初,陈洵,妆梅梦靥，流水步尘，黄昏梵宇深寂。又是染霜奁月，微微变林色。残年事，萧寺客。念过此、迅如烟驿。暮云外、一笑相逢，竟认头白。憔悴共天涯，往事旗亭，寻常付陈迹。几度意销魂断，平居睇乡国。伤歌泪，痕暗藉。更万感、尽非畴昔。俊游远，扑面风花，还记今夕。
宴清都 除夕，海绡楼小集，时文叔归自北京,清末民国初,陈洵,旧语年灯款。东风约、去来人事无限。梅扉冻粉，兰屏润绿，贮寒孤馆。金莺漫炙新簧。向梦里、香云自暖。趁万里、数遍春程，南烽正关归雁。凄凉故国平居，咸阳倦客，魂意先乱。西园载酒，东郊试马，趁时游宴。天涯更说今夜。任坐久、林鸦易散。愿后期、只似花风，椒杯又浅。
庆春宫 灯夕，听文叔说京华旧事,清末民国初,陈洵,相觅春沽，随常等好哦，梦回乍省今宵。西崦吹梅，东风匀柳，岁华相望无聊。旧寒重理，暗凄断、闲情紫箫。佳期携手，客恨天涯，人事萧条。依稀似说前朝。多暇承平，光景偏饶。明月欢悰，樊楼深夜，绣尘香陌骢骄。意销魂断，听呜咽、楼前去潮。余薰知苦，待暖罗衾，金烬都销。
玲珑四犯 春日，饮李花下,清末民国初,陈洵,白苧艳吭，昭华冰倚，相逢花夜曾款。玉京仙路永，酒盏寻常浅。春风四弦又怨，问东城、笑红谁浣。上苑风流，洛阳全盛，回首似天远。成蹊道通攸馆。有宫腰困舞，波语流眄。旧游明月在，梦色时相见。逡巡待理琼瑶报，恨空锁、春阴庭院。凭醉遣。无言自、芳心未免。
西溪子,清末民国初,陈洵,清绮波流晴镜。中有缃桃千顷。下渔舟，烟光窈。都寻到。茅舍竹篱空好。无计可携家。始怜花。
玉楼春,清末民国初,陈洵,阑干面面堪垂手。清润园林花落后。移红换紫絮才多，晕色涂香波语秀。东塘桃李西塘柳。胜地寻常随处有。当时一笑对春风，争免重来成感旧。
愁倚栏令,清末民国初,陈洵,轻蝶粉，净窗油。故香愁。早是旧家如扇月，晓奁收。微雨归燕妆楼。帘间事，待说还休。弹尽一春红粉泪，只清流。
虞美人 黄杜鹃花,清末民国初,陈洵,宫莺漫妒花颜色。蜀道魂无极。几时上苑与移根。不向蛮乡烟驿染啼痕。疏疏过尽斜阳雨。一任春归去。不如小鸟泪能红。只爱道人装束旧家风。
浣溪沙,清末民国初,陈洵,吹尽桃花舞彩空。已知歌泪不能红。十分闲与好帘栊。雨后絮云新粉态，镜边螺绿旧珍丛。直须人懒似东风。
浣溪沙,清末民国初,陈洵,濯粉池妆带雾收。泛兰双桨尚迟留。物情天气喜清游。吹梦楝风成旧暖，润香梅雨入新愁。燕归犹傍小红楼。
西平乐 谭瑑卿以怡府角花笺属书旧词，感念盛时文物，声为此调,清末民国初,陈洵,上客西园，赋才东苑，曾系故国风思。金粉残丛，素缣零落，多娱暇日须知。叹逝水前朝事尽，飘雨年华怨晚，流尘暗里高台，既泣平池。谁念裁花剪鸟，浑溅泪、旧意色依依。好春回睇，红销翠翳，萧瑟兰成，词赋哀时。休更访、楼台梦迹，歌舞余香，漫与将年怆柳，忆事伤桃，何况升平会有期。那信断肠，偏闻正始，重睹开元，对此兴怀。寄谢莺朋，殷勤为选琼枝。
点绛唇 七夕,清末民国初,陈洵,彩月侵廊，泛凉花树如轻绮。去来风意。天淡明河地。银烛深深，不照凭阑事。空憔悴。梦痕如水。重叠吴山翠。
西子妆,清末民国初,陈洵,零雨咽歌，暮凉泊酒，旧赏尊前都换。媚烟颦柳不成行，占西风、断魂坊院。霓裳事远。更不道、人间又晚。驻芳筵，任夕阳西下，行云能劝。欢游倦。曲里难忘，最是羌笛怨。好秋仍傍小旗亭，写哀筝、两行金雁。闲愁未遣。问谁省、归来肠断。梦惊回、一片笙箫雾暖。
尾犯 立冬前一日，伯勤惠木瓜，持以饯秋，颇饶风味。笑拈此解，以代琼琚,清末民国初,陈洵,梦醒及花杯，秋馆画兰，园事疏寂。何处寒林，想经霜颜色。怀袖冷、闻香乍省，自花时、红妆漫识。送春曾款，忍对西风，持赠赋离席。年年迟暮感，况人世、迥异畴昔。自掩闲门，挽芳菲无力。问行路、销魂谁语，向当筵、酸心暗觅。故人珍重，满眼岁华黄金惜。
燕山亭,清末民国初,陈洵,秋气高台，弦索泪零，尽日催吟风雨。残醉强支，故国登临，啼鹃怨芳无主。自有伤心，先未拟、琵琶能语。从诉。怜倦客天涯，几多幽素。凭记天上霓裳，怎知道人间，此时愁苦。歌停黛敛，髻拥灯斜，流落可堪回顾。漫说开元，谁料理、断宫零谱。重数。须看取、白头如故。
齐天乐 木本园穿井，主人邀集试泉，声为此调,清末民国初,陈洵,西风先冷银床树，黄花自开三径。畅酒杯宽，狂簪帽侧，萧散临泉窥影。芳辰共永，浅一缕清寒，旧愁浇醒。梦锁空山，趁潮津鼓漫催暝。当时云意共懒，翠虬方卧稳，姿媚幽靓。旋托微波，徐看溅玉，招隐诗声流咏。秋阴变景。但鲛织沉吟，蜃云销凝。素客重携，淡鸥能为领。
石州慢 乙丑岁阑，花市盛常年，亦吾粤所独也。寄六禾、瑑青都门,清末民国初,陈洵,辛苦年涯，江渡又春，仍念羁泊。东君努力韶华，早客芳心谁托。流尘自转，暗换几处帘栊，东风不语微波觉。老去愿春迟，看斜阳天角。寥廓。数声归雁，凄断南烽，瘴云还阁。北望销魂，犹是花前离索。争知此地，占了多少秾华，新愁先满余村落。开岁两相思，有一般梅萼。
戚氏 寒食市楼,清末民国初,陈洵,夕阳边。青旗沽酒艳游天。绣碧山城，舞红台榭，委寒烟。凭栏。尽漫漫。游丝落絮忒无端。行人驻马回首，对此风景几萦牵。古道惆怅，芳韶百五，暗销雨断风连。正临花燕驿，簪柳莺户，争闹晴暄。婪尾自惜春妍。垆畔醉卧，冉冉付当筵。街帘悄、浅亲邻火，但俯华颠。念乡园。倦旅梦绕参旗，拂晓戍鼓催船。劝归未得，杜宇声声，且与随分尊前。信有平生赏，当闲暇日，艳笑清欢。便是离家易感，遇良辰、俊约总依然。朅来故国平居，去情宛谢，空醒登临眼。怨暮云、憔悴天涯伴。多少事、凄语时年。剩素怀、冷节相怜。泪纨湿、雁绝旧山川。共飞花远，韩翃句好，汉苑休传。
扫花游 江路清明和梦窗,清末民国初,陈洵,水村带郭，殢试火新烟，弄晴霏雾。倦茶破午。数花风暗忆，梦中行路。惯看游人，半日妆蛾媚妩。飏愁缕。问红出杏帘，魂断谁语。垆畔曾卧处。况易感芳辰，浅稀欢遇。觑禽又妒。搅东阑乱雪，更将泥污。怪侣狂朋，怎似青青那树。怨迟暮。慢匆匆、燕来人去。
满庭芳 晨起闻卖花声，知安排作七夕矣,清末民国初,陈洵,碧水珠流，明霞花渡，镜奁催趁朝妆。隔年心事，分付待钗行。多少珠帘绣幕，频回首、月户灯廊。闲情在，泉华晓汲，淡淡看秋光。虚堂延漏听，无人夜半，休更思量。漫赢得尊前，一点芬芳。憔悴荷衣未改，佳期怨、宫彩先凉。针筵畔，都无才思，随分过昏黄。
解蹀躞 答六禾,清末民国初,陈洵,露井轻敲梧韵，户闭西风悄。夜吟相答哀蛩步幽草。浑做一片凄清，暗尘著处都销，海边人老。倦怀抱。劳梦逡巡旋觉。相逢与君笑。泛槎仙客年年见秋早。管甚天上佳期，可怜不似忘机，去来鸥鸟。
蕙兰芳引 题谭瑑青聊园填词图,清末民国初,陈洵,栖苦梦华，楚香浣、去尘无迹。对雪户灯窗，清映素怀向夕。玉梅数点，漫唤起、花间吟笛。想旧时月在，到此依稀能忆。绣笔闲来，花虫欲语，永夜愁寂。更风景山河，经眼尽堪泪滴。白头吟望，渺然京国，年少时、相念几多怜惜。
烛影摇红 丁卯正月初三夜，与闺人烧烛候春,清末民国初,陈洵,光悦新眉，冻痕巧印妆梅倩。旧寒尊俎尚依然，门掩黄昏院。蜜炬围红自暖。暗尘销、香深醉浅。年华珍重，问讯花风，今番迟见。无限银屏，好春来处都行遍。趁时青韭入冰盘，何似山家便。钗胜看人未免。海天宽、闲心待遣。尊前一笑，有几春人，白头贫贱。
珍珠帘 灯约阻雨,清末民国初,陈洵,东风漂荡灯如水。红楼望、倦枕恹恹慵起。衾麝惜余熏，熨旧寒醒未。染柳妆梅箫意懒，奈嫩约、黄昏犹记。愁理。问凌波庭户，深深能几。顽老著甚情怀，便良宵花月，多时无味。楚梦总关人，教看春何计。绛蜡流尘轻换尽，况更说、承平歌吹。闲里。恁过眼年光，空余清泪。
丹凤吟 丁卯寒食，江南人来，凄然望远,清末民国初,陈洵,倦眼东风谁主，故国江南，飞花寒食。何人愁苦，千里暮云空碧。当时燕子，可堪重诉，社鼓沉沉，黄昏历历。最是芳情怕遣，梦里残鹃，无语还似相惜。便有平居旧意，未灰绛蜡犹泪滴。强饮佳辰酒，奈都来不是，年少踪迹。山河多时，忽觉闭关人寂。堕履题门，何处访、更同携欢适。那回且住，仍念归未得。
八声甘州 不得彊村先生起居,清末民国初,陈洵,渐流红去远怕看春，江南古离忧。况青芜萧索，瑶华珍重，欲寄无由。又是清明近也，旧火一时收。城角余寒恋，凄恻如秋。准拟随花追步，倩谢堂燕客，密意绸缪。对东风无语，迷路梦中休。雨潇潇吴娘歌苦，但市园依旧接枫稠。人间世、此心安处，莫问渔舟。
风入松 重九,清末民国初,陈洵,人生重九且为欢。除酒欲何言。佳辰惯是闲居觉，悠然想、今古无端。几处登临多事，吾庐俯仰常宽。菊花全不厌衰颜。一岁一回看。白头亲友垂垂尽，尊前问、心素应难。败壁哀蛩休诉，雁声无限江山。
碧牡丹,清末民国初,陈洵,断岸分流景。连阁催新暝。一带清溪，未晓游人心性。趁汐归船，摇语波无定。月华风意谁领。暮云凝。顾望天去迥。江花睇蛾曾凭。濯粉池妆，最是晚秋难整。甚日归来，愁又歌同病。离怀长恁凄冷。
水龙吟 丁卯除夕,清末民国初,陈洵,春来准拟开怀，是谁不放残年去。寒更灯火，断魂依在，严城戍鼓。天北天南，一声归雁，有人愁苦。算寻常经过，今年事了，都休向，明朝语。光景花前冉冉。倚东风、从头还数。因循却怕，登临无地，夕阳如故。烂醉生涯，颓然自卧，懒歌慵舞。待鸣鸡唤起，白头簪胜，尽平生度。
庆春宫 人日，光孝寺谒虞仲翔先生祠,清末民国初,陈洵,云约颓檐，春生残垒，剩烽雁后方惊。人日题诗，荒祠怀古，去来不驻游情。岁华堪叹，翠禽语、红梅未英。芳辰惆怅，犹是花前，莫问飘零。兹堂在昔陈经。谪宦栖迟，谁分平生。无定风花，有缘香火，为他一晌销凝。问天何意，世多难、儒冠自轻。江山如此，依旧吾庐，风雨鸡鸣。
三姝媚 戊辰闰花朝清明,清末民国初,陈洵,新烟摇梦绮。笑今年东风，较多才思。载酒园亭，看彩幡依旧，万妆齐倚。信有前期，分付定、蝶媒蜂使。绣幰佳人，闲了秋千，再商春事。百五韶光如水。只蜡烛灰枯，尚堆残泪。又说良辰，向有花明月，旧家提起。熨日帘栊，消受过、宜蚕天气。便是寻芳来晚，娇他嫩子。
烛影摇红 梅郎南泊，北望凄然，邂逅朋尊，漫吟成调,清末民国初,陈洵,摇梦清尊，酒阑却望长安远。年时西笑出门行，日下魂飞乱。车马亲朋又散。问平居、沧江岁晚。霓裳惊破，鼙鼓声中，飘零谁管。时节逢君，楚兰别有江南怨。赋情不比李龟年，曾侍开元宴。往事梨园泪断。暗凄凉、西风故苑。良辰美景，天上人间，白头吟倦。
望江南 听梅郎歌洛川会,清末民国初,陈洵,明珰恨，沾座泪茫茫。不是此声肠欲断，却缘心事寄君王。掩抑故难忘。
喜迁莺 立春日，得杨铁夫书，喜闻彊村先生起居，赋此寄怀,清末民国初,陈洵,白头簪胜。尚依约梦华，东风吹醒。故国春回，闲门人老，时事几番重省。把酒可怜东望，到眼都无新咏。暮云锁，又飞鸿天阔，竹梅深静。谁听。花信转，消息江南，前度流红冷。终岁怀人，兹辰芳草，一晌旧寒销凝。待得倩莺烦燕，争奈有期无定。愁未免，想芳菲掩抑，沧洲残影。
浣溪沙 小港看桃花，午饮志园，漫成二首 其一,清末民国初,陈洵,商略微波问泛家。人间随处有桃花。一回一笑老生涯。未尽忏除余梦绮，自然珍重放年华。待携烟语閟窗纱。
浣溪沙 小港看桃花，午饮志园，漫成二首 其二,清末民国初,陈洵,半日游情烂漫天。主人相惜为开筵。浮生花底与尊前。爱酒误花宁是计，君看蛱蝶殢香眠。要迟斟酌共流连。
减字木兰花 题薛剑公石竹芝兰画册,清末民国初,陈洵,无言有泪。终古苍梧何限翠。唤起商山。心是湘累事较闲。芳馨欲采。凄咽海尘零画在。珍重晴窗。不是前朝旧夕阳。
更漏子,清末民国初,陈洵,落花时，风景好。惆怅识音人老。弦欲语，座无言。满堂沉麝烟。伤心面。归来见。惟有画梁双燕。将寂寞，慰飘零。相逢江海情。
南乡子 己巳三月，自郡城归乡，过区菶吾西园话旧,清末民国初,陈洵,不用问田园。十载归来故旧欢。一笑从知春有意，篱边。三两余花向我妍。哀乐信无端。但觉吾心此处安。谁分去来乡国事，凄然。曾是承平两少年。
点绛唇 市楼同菶吾,清末民国初,陈洵,沽酒桥南，客行不共清明到。杜鹃啼老。只有荼蘼好。往日旗亭，事去都忘了。山花笑。此时情调。分付提壶鸟。
点绛唇 己巳十月，张庶平重逢花烛索赋。及时之美，栖隐之贤，吾犹乐道之也,清末民国初,陈洵,红烛今宵，样眉不用商时世。旧家椎髻。白首梁鸿婿。偏我沉吟，六十年来事。从头记。国人知未。家室中兴美。
定风波 庚午花朝,清末民国初,陈洵,回睇灯期月又妍。祝花情早在春先。却向无花闲处坐。如我。不关爱酒与逃禅。信有楼台应有树。谁主。满城车马正喧阗。莫倚良辰多乐事。何似。青山绿水自华年。
大酺 湖上怀梦窗故居,清末民国初,陈洵,对夕阳空，疏烟冷，云锦当窗重织。清秋如客燕，问西园谁分，主人曾识。醉墨乌丝，歌尘彩扇，经眼悲欢狼藉。当时行吟地。算承平年少，就中难觅。但还泊逡巡，矮桥惆怅，盼波能惜。哀时词赋客。蓦回睇、天水伤心碧。怕未许、随花追步，分柳为邻，好湖山怎消幽寂。忍见离宫月，孤泪接、青苔无极。怨零落、双鸳迹。今我何世，犹是身闲游历。远箫似闻叹息。
蓦山溪 与圆虚道人薄游湖上，晚过高氏庄作,清末民国初,陈洵,承平池馆，梦绕西湖路。应恨我来迟，蓦惊回、佳期细数。吟箫倦倚，无复谱当年，明月在，暗尘流，不为行云驻。游情画舸，寂寞从朝暮。谁念畏登临，堕西风、颓然废圃。人家门巷，燕子欲归时，怀故国，想平居，休问闲歌舞。
烛影摇红 沪上留别彊村先生,清末民国初,陈洵,鲈脍秋杯，树声一夜生离怨。趁潮津月向人明，还似当时见。芳草天涯又晚。送长风、萧萧去雁。凄凉客枕，宛转江流，朅来孤馆。头白相看，后期心数逡巡遍。此情江海自年年，分付将归燕。襟泪香兰暗泫。两无言、青天望眼。老怀翻怕，对酒听歌，吴姬休劝。
点绛唇 风余小集，示从游诸子,清末民国初,陈洵,尊酒平生，岁寒心素归闲赏。玉梅宫样。先入春风唱。花信从头，迤逦年光畅。芳菲想。旧兰无恙。语笑疏灯上。
三姝媚 午窗假寐，姬人为供给红梅枝，既觉始见之，时得彊村翁寄词，有“风怀销尽”语，遂下一转语作我发端,清末民国初,陈洵,风怀销未尽。又帘栊新妆，漫吟花信。静日闲门，驻风华依旧，好春宜趁。唤起娉婷，应为斗、新词娇韵。自照溪奁，重拂燕支，翠尊潜近。心事黄昏牵引。写艳曲江南，故宫遗恨。淡泊重来，算自然孤寐，寤歌随分。掩抑红情，谁更念、玉箫凄损。料东风不管，清寒拼忍。
应天长 庚午秋，谒彊村翁沪上，日坐思悲阁谈词，吴湖帆为图以张之。赋此报湖帆，并索翁和,清末民国初,陈洵,王风委草，骚赋怨兰，危弦思苦谁说。坐对素秋摇落。芳菲与鹈鴂。吟壶永、双练发。悄未觉，翠销红歇。镇闲写，解带披襟，满座香发。长恨付梨园，似锦湖山，南渡最凄咽。况是泪枯啼宇，冬青更愁绝。斜阳事，人世别。怎料理、此间情切。画图展、后视如今，何处风月。
宴山亭 辛未九日，与风余诸子风雨登高,清末民国初,陈洵,闲梦东篱，凄绝素心，暝色相携高处。残照翠微，旧月黄昏，佳约有时风雨。漫惜多阴，知道是、秋光谁主。凝伫。曾旧识江山，看人无语。还喜身健登临，且随分清尊，慰秋良苦。漉巾爱酒，岸帻簪花，商略较谁风度。尽日停云，休更忆、昔年亲故。迟暮。须料理、幽居词赋。
水龙吟,清末民国初,陈洵,看人如此溪山，等闲消与填词老。流尘换镜，天风吹籁，危阑自好。南渡斜阳，东篱旧月，古今怀抱。算承平去尽，笙歌梦里，浑昨日、非年少。金粉旗亭谢了。剩伤心、紫霞凄调。新绡故素，啼红泫碧，不成春笑。湖水湖烟，余情分付，又随风渺。望千秋、洒泪同时，怅断掩霜花稿。
木兰花慢 岁暮闻彊村翁即世，赋此寄哀,清末民国初,陈洵,水楼闲事了。忍回睇，问斜阳。但烟柳危阑，山芜故径，阅尽繁霜。沧江悄然卧晚，听中兴、琶笛换伊凉。一瞑随尘万古，白云今是何乡。相望。天海共苔苍。弦敛赏音亡。剩岁寒心素，方怜同抱，遽泣孤芳。难忘。语秋雁旅，泊哀弦危柱暂成行。泪尽江湖断眼，马塍花为谁香。
玉楼春,清末民国初,陈洵,野亭惯为寻春到。刻意怜春春太早。今年方喜见春迟，往事悠悠来暗抱。酒阑无奈花仍好。醉里不知人已老。尊前日日愿花娇，花若长红人合少。
踏莎行,清末民国初,陈洵,仄径花余，融泥燕后。佳期绿草仍携手。楼台梦迹尽分明，朝朝暮暮添时候。美酒千钟，新诗几首。寻思此外都无有。浮生若只要春欢，春愁却遣谁消受。
清平乐,清末民国初,陈洵,飞花似梦。恰趁清歌送。蜡炬灰枯流泪冻。长是玉箫珍重。归来依旧安眠。有情分付尊前。小小占人怀抱，念奴不识开元。
清平乐,清末民国初,陈洵,一春闲过。茂苑深深锁。白石清泉容伴我。料理睡余茶课。清晨谢了遨头。斜阳离梦中洲。应为老来筋力，不成故国登楼。
踏莎行,清末民国初,陈洵,柳色西风，荷声伏雨。清秋潇洒催阑暑。回廊曲槛自逡巡，良辰美景从来去。旧宿鸥飞，新巢燕语。楼台深锁疑无主。人间衰谢正关情，一声邻笛山川暮。
洞仙歌 下茅乡看桃花，课有拟卜居者,清末民国初,陈洵,千村荆杞，待看春何处。一笑相逢去无语。爱东皋数亩栽点桑麻，花更好、只合将家且住。对花三叹息，开谢无端，过眼红芳竟谁主。未要似仙源，流水东风，人间事、年年来去。但唤取、娇莺与流连，便不是比邻，也成知故。
风入松,清末民国初,陈洵,人生离合似萍蓬。时节苦匆匆。年年寒食空相忆，今年见、蜡烛光融。往事山河梦里，高谈风雨声中。承平冉冉逐孤鸿。天阔更无踪。相携便作佳期看，亲知面、也算遭逢。几点飞花门巷，依然故国东风。
点绛唇 顾横波画兰卷,清末民国初,陈洵,金粉南朝，楚香衰谢无人赋。等闲一顾。怎与论心素。小小眉楼，不解离忧古。轻烟傅。细风斜露。欲托微波语。
点绛唇 潘致中为余作填词图便面，云以博海绡一小词。迨词成，去致中之没五年矣,清末民国初,陈洵,画里相逢，可能似我填词处。故人先许。兼要新题句。便理闲身，怎理闲心绪。因循误。岁来年去。不是当时语。
清平乐 为余越园题归砚娱亲图,清末民国初,陈洵,江山如此。多少人间事。绿酒高堂欢彩戏。以外般般无味。闲居即目多佳。良辰尽入余怀。看取四时图画，天然不用安排。
点绛唇 题准园寿苏图,清末民国初,陈洵,腊鼓年年，旧家乐事宜朋酒。放梅舒柳。尽与闲消受。斟酌良辰，又说坡仙寿。天长久。画中携手。多少平生旧。
齐天乐 瑑青归自旧京，过从甚欢，秋原联步，极意吟赏，垆边得句，聊写余情,清末民国初,陈洵,西风初劝新凉味，人情故乡先好。俊赏山泉，清斋露蔌，差拟吴莼同调。花间梦晓。尚依约平生，旧时啼鸟。笑语相携，共承平世两年少。春华容易过眼，畅秋随分赏，心素才表。暮雨留尊，重阳趁菊，须觅宜霜林沼。江流未了。更休说关河，去来残照。但有垆边，岁寒堪共保。
水龙吟 丁丑除夕,清末民国初,陈洵,岁来年去匆匆，闭门我只如常过。琴书送日，壶觞趁夕，有时闲坐。遐想羲农，偶题甲子，自歌谁和。算风怀未减，芳菲一点，撩人又、钗头朵。经眼物华依旧，恁看看、尽情无那。朦胧心事，丁东漏瑟，迷离灯火。明日新年，春须还我。待从头、细把欢悰重理，怕佳期左。
清平乐 题珠湄尘影图,清末民国初,陈洵,承平旧馆。少日和天远。欢梦匆匆容易断。芳草夕阳寻遍。几回说与登临。朅来不绝余心。故国百年人事，当时直到如今。
瑞鹤仙 得广州门人书，有海绡楼中秋之约，此固主人所甚愿也,清末民国初,陈洵,近人惟有月。算高楼天远，和他谁说。登临倦游睫。黯苍波落日，断崖重叠。魂销梦怯。旧家心、逡巡去蝶。把从来故国平居，付与候蛩吟彻。亲切。尊前有分，美景良辰，未应虚设。风流易歇。海边讯，暗尘咽。但高寒不改，年年宫殿，多少兴亡坐阅。甚人间、只道佳期，怕成怨别。
渔家傲 澳门送秋，携谷儿登新园,清末民国初,陈洵,梦里关河凭讯雁。社余日日催归燕。迟节晚花犹喜健。霜容倩。锦屏鸳枕新装遍。把酒西风谁与劝。登临客恨逢多难。此度送秋情不浅。秋去远。伤心行路休回面。
琐窗寒 己卯九日,清末民国初,陈洵,去国秋风，天涯又作，一番重九。茱萸办了，旧俗看看还有。掩闲门、自珍岁华，古来尽道佳时候。只东篱误约，及花无奈，几回搔首。当牖。霜林后。甚对面青山，未成携手。新亭泪眼，怕检凭高罗袖。咽歌蝉、残日梦回，故人不见天也瘦。待从头、诉与今朝，倦客殊方久。
减兰 寄题八泉亭,清末民国初,陈洵,八泉流断。指与斜阳天更远。谁补荒亭。牵引行人吊古情。高歌楚些。词客有灵应识我。迟暮江关。我亦哀时未要还。
玉楼春,清末民国初,陈洵,新愁又逐流年转。今岁愁深前岁浅。良辰乐事苦相寻，每到会时肠暗断。山河雁去空怀远。花树莺飞仍念乱。黄昏晴雨总关人，恼恨东风无计遣。
玉蝴蝶 摺叠扇，同六禾赋,清末民国初,陈洵,乐府惯闻流怨。几时宫体，不拟齐纨。小摺泥金，怀袖又总凄然。试临风、艳歌抒感，如揽结、群幅留仙。宛相怜。叠纹绫被，收泪银笺。尊前。为他重省，江南旧事，叶格流连。半额蜂黄，惹香谁见靠腮边。记却立、断肠阑曲，嗟面隔、不当屏山。卷舒便。无凭凉热，直恁情牵。
蕙兰芳引 索居易感，歌以遣之。寄六禾,清末民国初,陈洵,飘枕晚凉，水楼卧、倦床闲笛。又著点嫣霞，林稿费他重饰。对花对酒，算未减、年时吟力。只漏长门闭，到户清风相识。旧雨不来，邻鸥三四，惯共晨夕。更佳日旗亭，携手俊游记得。风花撩梦，暗尘何极。须寄情、休寄海边消息。
秋宵吟 秋感，寄六禾,清末民国初,陈洵,井梧阴，堕叶静。蠹管和秋都冷。黄昏鼓、渐做雨溪云，预供宵永。荡流光，泛钓艇。酹酒江山同酩。登临怕、写画笔荒寒，暮村烟顶。梦转回潮，甚事往、沉红乍省。旧兰湘畹，暗菊陶篱，锦岸为谁靓。哀乐笙歌屏。便觉鸥人，沧事漫领。证盟心、算有天随，今夕风月任醉醒。
秋宵吟 秋气益深，水乡沉寂，读六禾词，感音重寄，叠前韵,清末民国初,陈洵,野塘幽，睡蝶静。剩苦莲心知冷。秋来久、听树底清商，缓消吟永。火微明，似去艇。路入茅亭花酩。惊华鬓、倚茜雪芦梢，素丝鸥顶。望伫停云，酽夜语、分潮为省。背风渔唱，送日樵歌，侣欠素蛮靓。看月华灯屏。泪滴慵寻，虚籁漫领。怕朱楼、梦也伤心，豪竹哀竹唤未醒。
疏帘淡月 菊影，同六禾赋,清末民国初,陈洵,蜂黄枕印。带烛底霜清，镜奁流韵。旋整秋裳，看足自怜谁近。东篱旧约嫌多，分酒钟深，离魂相趁。彩云归后，避春暗怯，化秋难稳。又谁识茸窗滴粉。正掩骚偷写，卷帘微困。极目相思，天远欲低鸿阵。无言淡尽斜阳，恨甚西风，平地催紧。蓦然忆起，凭高帽落，故人衰鬓。
早梅芳近 小春过矣，早梅意有开者，倚此讯之,清末民国初,陈洵,金屋深，青禽小。淡极琼瑶好。雪窗愁绪，水驿音书未曾到。冻箫怀旧响，蠹箧伤春稿。正红消翠黯，清尽向人抱。甚寻春，悔未早。粉蝶须知道。前村昨夜，故宿荒寒分多少。素心天吐白，艳色人娇缟。笑相逢、算输无意巧。
应天长 庚申冬至,清末民国初,陈洵,湖妆待柳，宫韵殢梅，晴暄战怯霜力。蓦地破扃元钥，来愁寸阴织。芸窗隐，金钿客。念度日、绣慵魂极。凤箫转、拍乱蛮讴，怎问消息。时事正相催，怕见江湖，随阳倦飞翼。又叹冱寒燕谷，玄云渺天北。春根畔，停苦觅。到听雨、听风寒食。蕙炉暖，醒坐醺眠，长夜偎得。
八声甘州 野烧,清末民国初,陈洵,送关河满眼是伤心，何堪问芳菲。甚霜凋仍绿，风摧竟白，灰尽能遗。坐叹烟销烬冷，缩手昨人非。时有笼灯火，光出丛祠。毕竟熏天何苦，笑几家蔀屋，曾借余辉。任红心凄黯，今后总休提。想幽人、蓬蒿深护，剩劫残、三径得因依。谁怜我、向经行地，望伫青旗。
角招 六禾言，车过南冈，驿梅已著花。不禁神往，和姜韵,清末民国初,陈洵,故山瘦。邮程倦、绕烟村种树无柳。细禽啼暝岫。堕策短亭，和冻呵手。绡盟凝久。想嫩茁、蓝田萦亩。一笛临风缥缈，做千百折回肠，为蛾眉螓首。知有。凭寒翠袖。栖香纸帐，宫样还输秀。照奁溪月溜。暗惜年华，花风催候。新愁间旧。透一缕、酸心调酒。宠极东皇漫奏。趁飞雪、约黄昏，携车后。
忆旧游 过大佛寺黄梅伯读书处，同六禾,清末民国初,陈洵,看铜仙泪冷，黑子灰飞，才过僧寮。便似山河渺，听黄垆俊语，淡酒须浇。片红漫点花信，来去锦尘抛。甚彩笔空题，华年枉度，风景非遥。诗瓢。趁流水，想梦雨春痕，烟翠都飘。未识愁多少，放高歌闲地，何似西樵。故人唤起深恨，空手鹤声招。但掩户惊沙，丹青粉壁犹故朝。
玉烛新 元夜歌席赋，并寄六禾,清末民国初,陈洵,花光浮玉夜。是第一圆蟾，好春亭榭。细簧劝客，雏莺啭、座密衣云飘麝。今情古思，只赚得词人游写。时笑语、惟有渠侬，风流未曾衰谢。闻歌易感深情，但放意尊前，尽欢聊且。闹蛾又罢。都删了、旧日武林闲话。寒消暖乍。早泪蜡、红冰盈把。人去远、空想佳期，罗衾梦罅。
高阳台 浮东郊废园池荷,清末民国初,陈洵,耕壁平烟，遗簪断浦，何年占此幽深。鱼鸟亲人，扁舟一往难寻。红衣画里烟波隐，甚灌园、心事如今。最无聊、游子年年，凄动骚吟。风裳水佩知无数，问江湖满眼，何似山林。故国天涯，相携却怕登临。斜阳正在花开处，镇销凝、淡粉黄金。惹闲愁、春去方生，秋到争任。
花犯 苔痕,清末民国初,陈洵,古墙阴，添花绚彩，茸茸闹春绣。雨声归后。疑瞰户梅鬟，钿翠光溜。去来燕子还知否。巢泥寻故有。又几日、绿尘蛛闹，双鸳从去久。潇湘岸边扫愁多，琅干上、点泪斑斑文秀。凭认取，冰霜凝，黛痕依旧。人间事、自今自古，幽恨对、闲庭关半亩。便谢了、席门车辙，斜阳明巷口。
关河令,清末民国初,陈洵,疏花和人坐到暝。印一分苔冷。户淡无声，行云消倩影。茶烟供睡目静。但烧叶、霜红交映。怎忍孤醒。沉沉更漏永。
临江仙 与子端过旗亭，寄六禾江上,清末民国初,陈洵,一自彩云归去后，碧城相望销凝。冷烟寒食小旗亭。良辰美景，依约有平生。正是风花如梦里，王郎绝句知名。双鬟未必眼常青。且休怀旧，怀旧不胜情。
倒犯 溪上人家偶题,清末民国初,陈洵,绣管、共香红暗凋，瘗花慵草。游丝自袅。东风渐、意都阑了。无聊甚、向桃李新栽、成蹊道。看画里人家，一曲清江抱。似仙源，世间少。金粉词场，赚尽才人，旗亭今更杳。梦水正暮色，蘸柔绿，初眉小。送过客、溪山好。载笙歌，如天飞远棹。漫静日闲门，不管流红到。浣纱贫里老。
梦江南 拟牛峤,清末民国初,陈洵,红绣被，叠起恨重重。枕畔放伊闲伴我，半床凉月半床风。无处觅郎踪。
相见欢,清末民国初,陈洵,风声昨夜潮头。钓筒收。谁唤彩云明月下莲舟。笙歌送。都如梦。几曾留。唯有一川鱼鸟替人愁。
西溪子,清末民国初,陈洵,有客江南归也。梨雨一襟沾洒。惜春宵，弦不语。人何处。蜡泪啼红天曙。依旧锁妆楼。碧云愁。
南歌子 七夕雨坐，忆四年前旧游,清末民国初,陈洵,宝扇唐宫袖，檀床汉殿箫。星河隐隐夜迢迢。缥缈谢家廊庑五云高。碧海回尘旋，黄垆梦雨飘。烛心齐赴冷中消。纵使有花有月总无聊。
醉太平,清末民国初,陈洵,珊瑚挂瓢。黄金担樵。一枝一叶魂销。倩山妻绣描。霜浓艳潮。露晞艳焦。商声飒飒萧萧。恨宫声未调。
齐天乐 树园、橘公乘月来过，东坡泛舟赤壁之夕也。客去为词,清末民国初,陈洵,盟鸥不管今何夜，鹤声露华偏警。去烛听秋，钩帘坠叶，清绝吾庐人境。孤光照岭。看如此江山，也堪乘兴。柳下扁舟，故开图画放吟咏。迎风一笑动竹，素心晨夕数，凉味同永。镜底无尘，尊前有客，今古茫茫谁证。沧桑变景。算佳日春秋，只传名胜。漫想髯仙，洞箫云外冷。
三字令 和欧阳舍人韵,清末民国初,陈洵,风色懒，柿黄迟。桂花时。流水歇，暮烟垂。玉箫声，银烛泪，始应知。吹蝶去，带鸿归。甚心期。弓屧冷，画廊欹。扫苔香，空竹粉，没寻思。
风流子 同六禾北郭探梅，漫书所见,清末民国初,陈洵,携手竹篱茅舍。蓦地玉梅妆榭。矜素靥，酌流霞，一笑好春无价。嘶马。归也。惊了画罗裙衩。
鹧鸪天,清末民国初,陈洵,婪尾光阴欲雨时。飞烟无赖柳丝丝。潮来潮去谁能恨，花谢花开人未归。村店冷，胜游非。春来何处更堪题。愁中白发如芳草，梦里东风落酒旗。
浣溪沙,清末民国初,陈洵,罢酒闻歌泪欲倾。为谁消息不胜情。更无一字是宫声。此夜风花成怅恨，他年人事莫牵萦。教坊新调未知名。
浣溪沙,清末民国初,陈洵,五月江城未落梅。风花回首话池灰。记从腊去与春来。容易过时仍有待，自然生籁岂关才。如今黄竹不须栽。
荷叶杯,清末民国初,陈洵,昔去全无消息。重忆。如月似花人。每逢良夜得相亲。风雨暗相闻。春草绣裙寻遍。谁见。歌舞下姑苏。屧廊香径梦来无。何况是钿车。
荷叶杯,清末民国初,陈洵,自昔池亭多宴。云散。谁是最知音。玉箫词侣两无寻。烟水梦中深。除是旧游能说。风月。零落在天涯。也应憔悴似伊家。相望更堪嗟。
赞成功,清末民国初,陈洵,绮筵素月，似个人人。亭亭天表足精神。玉箫无聊，催上华茵。瑶台偃蹇，待遣先闻。
赞成功,清末民国初,陈洵,昨梦东海，行复扬尘。飘然风叶堕纷纷。可堪回首，美景良辰。只今伫望，第几重云。
鹧鸪天,清末民国初,陈洵,昨夜东风到谢桥。梦醒愁在与谁消。惊涛尺鲤书休托，文锦双鸳意自饶。山隐隐，水迢迢。所思人比水山遥。极知云雨无凭准，欲向高唐问暮朝。
探芳信 伯勤来约小港看桃花，连雨畏行，漫拈此解,清末民国初,陈洵,冷空峭。正梦仙逢花，春宽溪小。被玉横惊断，吟怀共凄悄。浣花笺色，经年旧彩笔，和烟老。荡渔舟、雨屋深灯，水云初觉。芳侣棹盟早。便未遣佳期，要春知道。望眼红楼，社前约，燕须到。碧潭珍重情深浅，光悦催新澡。照欢筵，丽日明霞鬯好。
减字木兰花 张钝叟为余作墨梅，走笔报谢,清末民国初,陈洵,疏疏过月。如墨水云连素阙。阁雪萦沙。一夜东风自作家。天心待写。此笔由来天与借。梦觉闻香。持较君家锦段长。
减字木兰花 再赠张钝叟,清末民国初,陈洵,荷香旧馆。往事承平天样远。为庶清门。文采风流尚有孙。沧江卧稳。未称平生丘壑分。吹盟还乡。昨夜东风到琐窗。
八声甘州 檐马,清末民国初,陈洵,碎飘灯梦绮堕虚廊，依稀听鸣环。恁流苏一桁，红楼半角，相望阑珊。故国秋风万户，起踏小帘间。忆近花铃语，淹过春间。陡顿月沉声急，和卷茅战叶，消息漫漫。似昆阳风雨，飞动却无端。想依然、佳人庭宇，问诉情、谁分蹑虚孱。垂杨畔，系斑骓处，掩恨幽单。
暗香疏影 九日怀故园桂树,清末民国初,陈洵,赋情月屋。望广寒树老，山河惊目。梦里悲秋，潇洒临风几枝玉。叶下亭皋又晚，休再忆画堂春绿。向夜深蝶怨蜂愁，风景小壶宿。容易重阳待到，旧觞露更洗，芳思盈斛。却恐佳期，过了中秋，不比及花腴菊。惟教客鬓苍华冷，恨空锁钿筐金粟。想故山今夕怀人，散入楚骚成曲。
渔家傲,清末民国初,陈洵,倦照残萤书眼怯。茶烟缓缓支寒蝶。夜久高楼应有月。秋气阔。风声暗挟辞林叶。水抱山回屏曲折。安吟字字逡巡歇。满把芳馨和泪咽。伤心叠。空蒙海市音鸿绝。
浣溪沙,清末民国初,陈洵,花后楼台带雾沉。多时慵理曲中心。强持筋力与登临。何处去来逢较晚，各知名字分先深。旧家闲事累伊寻。
高阳台,清末民国初,陈洵,微雨收灯，闲门闭景，薄寒中酒愔愔。流水年光，风花过眼无寻。新愁惯是年年有，问几时愁到如今。更休提，多暇承平，佳日园林。白头怕说春明梦，但身闲见在，望苦低吟。无主红芳，谁怜点点鹃心。江山信美犹吾土，道寻欢、高处登临。正销凝，西北浮云，天远鸿音。
渡江云 彊村先生沪上书来询游约，且为词以促之。敬酬一解,清末民国初,陈洵,晴空分海翠，举头见月，怅望两天涯。素心尘事少，甚处相携，有约便移家。东篱旧色，爱晚节、同采秋华。千万输、买邻无计，淡淡始怜花。欢赊。吴云东驻，岭雁南回，指沧洲如画。凭寄情、腴秋鲈脍，深棹蒹葭。年时梦向今宵说，对满庭、花影阑斜。良会永，因循去日休嗟。
忆江南 张默迟清溪渔隐图,清末民国初,陈洵,溪山好，最好是渔船。况有承平多暇日，不须重问武陵源。掩卷一茫然。
忆江南 邝海雪遗琴,清末民国初,陈洵,槐露冷，生死托双琴。不与畸人同玉碎，萧条沧海有遗音。流转到如今。
虞美人 六禾词来道去年新安之游，病中未能答也。秋深怀远，赋此寄之,清末民国初,陈洵,井梧阶叶惊秋早。分共黄花老。重阳已过懒登临。经眼江山如梦费追寻。闲来愁味浓于酒。那更禁怀旧。不须重与说承平。但看今年天气去年情。
临江仙 花埭李氏庄看杜鹃,清末民国初,陈洵,传语杜鹃休浪发，直须留点春心。一回一树一沉吟。也应和泪染，真合带愁喑。闲地偶宜怀故国，水堂开近花阴。聒人原不比冤禽。青山无限事，容我梦中寻。
汉宫春 甲戌立春,清末民国初,陈洵,何处春来，照秦楼棠树，初上朝鸟。当花绣围镜槛，先媚罗敷。笼金燕彩，比常时、风物差殊。还自有，添香庆酒，艳波香泛双壶。欲逐羲和东去，问宵来归雁，人意知无。玉关漫吟怨柳，绿满江湖。天涯梦锁，望夫君、尽分青芜。应待到，灯期过了，醉头花下重扶。
满庭芳,清末民国初,陈洵,佳约花辰，余欢烛夜，起来人意闲闲。便无一事，风信若相关。迟日吾庐自好，庭阴转、幽梦初还。江头路、飞红去远，流水在人间。青山华鬓老，流霞信美，不驻朱颜。但归来莫问，身外田园。肯向萧条伴我，蓬蒿长、当户休删。从分取、茅龙风雨，叶叶战春阑。
琵琶仙 与江湖诸友泛舟东湖,清末民国初,陈洵,尊酒相逢，笑同是、旧日天涯行客。花气轻浣兰襟，琵琶泪无迹。秋正悄、疏灯自落，风潇洒、桂华流席。截竹吹云，抽刀断水，天地宽窄。且休问、吴国当年，甚湖里宇宙夜深觅。都向藕花多处，似桃源尘隔。清事满、闲身又好，度冷香、写上词笔。只怕传过江南，那人相忆。
游陆公祠十首 其一,清末民国初,陈虔安,一代宗臣像，高风想见之。大名光宇宙，浩气作须眉。冠带诗书品，文章锦绣词。瓣香千古在，野老荐江蓠。
游陆公祠十首 其二,清末民国初,陈虔安,危楼矗霄汉，搔首旷无边。倚柱心犹惴，凭栏势欲颠。俯看云匝地，仰视水连天。不见纯阳子，临风独怆然。
游陆公祠十首 其三,清末民国初,陈虔安,谈笑倾肝胆，佳人不速来。弓弓凌素袜，乙乙印苍苔。避坐放瓜李，投邻望柳梅。片时仍返院，请圣瓮初开。
游陆公祠十首 其四,清末民国初,陈虔安,酒罢残杯在，还家竹径通。芦花云子白，枫树雪儿红。事业闲身外，河山醉眼中。满头皆插菊，归去一帆风。
《庚申和李峙青感世八首》 其一,清末民国初,陈虔安,太息中原万派波，星霜驰逐易蹉跎。田间夥计骞鸿鹄，马上雄威喷鬼魔。沧海横流鱼鳖祸，绿林随处虎狼多。吾生不幸膺时变，痛哭乾坤唤奈何。
《庚申和李峙青感世八首》 其二,清末民国初,陈虔安,回首清廷系我思，主愚臣暗不胜悲。摧残帝业归华族，堕落人才赋黍离。乐国翻无干净土，吟坛犹演太平诗。茫茫大地英雄少，笳鼓声中树义旗。
《庚申和李峙青感世八首》 其三,清末民国初,陈虔安,老贼阿瞒仗鬼雄，汉皋返旆计谋工。收回劲旅窥神器，巧逼雏王退后宫。南国经纶花委地，北廷冠盖日当空。痴心欲践天皇祚，供受群臣拜下风。
《庚申和李峙青感世八首》 其四,清末民国初,陈虔安,劝进纷纷来阙下，诸公裘马炫轻肥。陈吴自谓膺昌运，刘翟无端呈义威。百万军声呼负负，八旬帝梦入非非。苍天怒夺奸雄魄，直使援兵各解围。
《庚申和李峙青感世八首》 其五,清末民国初,陈虔安,云龙风虎又纷争，跋扈将军一剑横。欲假虎威倾粤垒，原攀龙尾附欧兵。华人守壁犹观望，德帅降幡已会盟。可惜金瓯凭手掷，瞽人无相总伧伧。
《庚申和李峙青感世八首》 其六,清末民国初,陈虔安,满州沉坠帝王星，憔悴阿禅老后廷。黠帅弄兵多诈术，伧夫复辟昧常经。黄陂出走苍生泣，南院空悲碧血腥。大乱已如原上火，当年何不救荧荧。
《庚申和李峙青感世八首》 其七,清末民国初,陈虔安,德让珠岩合我收，谁知倭寇复栖留。申言割地窥齐鲁，无计筹边想富欧。热血诸生甘废学，惊心列碎誓同仇。谁知大帅临城下，忍割燕云十六州。
《庚申和李峙青感世八首》 其八,清末民国初,陈虔安,东南浩劫总成灰，愁锁夔关杀运来。誓逐黔军归故土，只缘蜀地产英才。穷民满地寒如雪，战鼓惊天猛似雷。引领诸军齐解甲，九霄云汉赋招回。
戏拟禽言六首 其一,清末民国初,陈虔安,行不得也哥哥。豺狼当道荆棘多。世路艰难唤奈何。何用巴渝舞，何用巴渝歌。叼斗声声动碧波。此身纵跨千金骡。怎奈前途雨滂沱。行不得也哥哥。
戏拟禽言六首 其二,清末民国初,陈虔安,凤凰不如我。头戴笠子登饭颗。领取春风花柳亸。哪知蜀道难，汉皋起烽火。不如山林风景可。也栖冰雪朝云坐。日月乾坤懒惰。凤凰不如我。
戏拟禽言六首 其三,清末民国初,陈虔安,提壶提壶。我是酒国酒丈夫。有酒万事都糊涂。莫掉三寸舌，空留七尺躯。糟蠓粕蠛订友于。春携柑兮秋茱萸。醉倒西山笑唐虞。提壶提壶。
戏拟禽言六首 其四,清末民国初,陈虔安,姑恶姑恶。仗恃雄风凌燕雀。是何意态酷且虐。剥我尽脂膏，威我蹈汤镬。怨气充塞天地橐。纵使鸱张龙蛇跃。终为渊丛驱鱼爵。姑恶姑恶。
摸鱼儿 涂溪观钓,清末民国初,陈虔安,涨涂溪、半篙新雨，浪花一簇风软。绿云遮处斜阳外，三两渔翁唱晚。孤棹短。撑不住、银涛雪浪乌蓬转。蜻蜓款款。爱飞绕钓纶，欲留还去，斜映水清浅。摇双桨，路入桃源不远。武陵春风花暖。烟波自有神仙趣，那被簪缨拘管。尘不染。只合是、青鳞换酒盈杯盏。老夫慵懒。拼烂醉狂歌，蓑衣不脱，卧看月轮满。
齐天乐 壬戌庆祝许旅长绍宗及黄团长黛玉、李团长圭如清乡获胜,清末民国初,陈虔安,残星数点天将晓，仓皇拔营登道。李绩横戈，黄忠仗剑，手挈雄兵不少。军威直捣。过汝水涂溪，金鸡数堡。追逐群酋，清晨马踏寒霜早。回龙塞穿云表，任鼠辈蟠居，磨牙砺爪。霹雳一声，横飞炮石，贼帅都成猿鸟。尸骸颠倒。且荟萃鲸鲵，崇封碧草。指骂千秋，快城乡父老。
长亭怨慢 苇湾重到，红香顿稀，和半塘老人,清末民国初,朱祖谋,尽消尽、涉江情绪。风露年年，国西门路。绀海凉云，昨宵飞浣石亭暑。乱蝉高柳，凄咽断、蘋洲谱。莫唱惜红衣，算一例、飘零如雨。迟暮。隔微波不恨，恨别旧家鸥侣。青墩梦断，枉赢得、去留无据。试巡遍、往日阑干，总无著、鸳鸯眠处。剩翠盖亭亭，消受斜阳如许。
鹧鸪天,清末民国初,朱祖谋,梦里云屏度几重。兰期犹暖旧欢丛。镫飘绣扇花如睡，歌咽金船酒不醲。春寂寂，恨悤悤。凤城凉信又归鸿。缄情欲托天边月，知道高楼雨是风。
暗香 秋宵倚阑，月华如水，记去年留滞江上，莲史饯我于托鹃水榭，正此日也。伤离念远，不能无言,清末民国初,朱祖谋,素天烟邈。点去鸿两两，碧云楼角。梦约不来，一剪微波渺难托。伤别伤秋未算，还点鬓、新霜经著。渐逗入、隔岁相思，花底歇深酌。谁觉。背虚幕。正不耐夜吟，玉绳低络。五湖计错。乡国蘋花渐非昨。何况空江画桨，悽荡损、萧娘眉萼。待寄语、江上水，月华又落。
祝英台近,清末民国初,朱祖谋,烛花凉，炉穗重，妆面半帘记。罗扇恩疏，消得锦机字。绝怜宽褪春衫，窄偎秋被，楚云重、梦扶不起。酒边事。因甚一夕离悰，潘鬓竟星矣。相忆无凭，相怜又无计。愿将心化圆冰，层层摺摺，照伊到、画屏山底。
水龙吟 四印斋赋白芍药，分得肯字,清末民国初,朱祖谋,宝阑春去多时，玉奴犹倚东风困。浓姿泪洗，伶俜不许，雨酥烟晕。素靥消尘，冰绡委佩，强支娇俊。自谢郎去后，银毫蘸浅，瑶台路，无人问。相谑湔裙未肯，伴酴醾、殿将芳讯。西园后日，蔫红无数。渐吹成粉。何况飞琼，将离歌罢，素鸾无信。向月明空见，一枝凝露，恼新霜鬓。
解连环 七月十四日坐雨有作,清末民国初,朱祖谋,雨凉无极。傍西池渐浥，画屏猩色。怅倦旅、呼酒阑干，数不断唳鸿，远天如墨。乱叶流红，蓦惊散、鸳鸯踪迹。对飘烟暗烛，罨画古帘，悄然乡国。绿窗已拼怨抑。又天涯树树，哀响搀入。便有约、重梦香丛，怕前地漂花，总凝愁碧。打尽枯荷，几曾减、秋塘波力。但赢得、镜棱泪点，断云共滴。
鹧鸪天 九日丰宜门外过裴村别业,清末民国初,朱祖谋,野水斜桥又一时。愁心空诉故鸥知。凄迷南郭垂鞭过，清苦西峰侧帽窥。新雪涕，旧弦诗。愔愔门馆蝶来稀。红萸白菊浑无恙，只是风前有所思。
齐天乐 马神庙海棠百年物也。花时寥寂，半塘翁吟忆见贻，依韵报之,清末民国初,朱祖谋,锦窠春湿红云透，匆匆故宫芳事。冷甃延娇，温泉罢浴，催换东风人世。婵媛梦里。尚刻意新妆，洗烟梳霁。妒极瑶台，玉妃无语正愁悴。绿章惆怅再乞，夜深障滟蜡，心绪无会。怨凤箫寒，嫠蟾幄暗，消尽燕脂浓泪。横陈艳绮。肯输与西廊，媚春桃李。不嫁含章，堕梅馀恨蕊。
梦芙蓉 罗睺岭为趋戒坛谭檀柘分道处，茗憩书壁，用梦窗韵,清末民国初,朱祖谋,溪霞明断绮。带东风客雁，笋将十里。镜空春路，心绪淡蛾外。泛萸谋野醉。年年催载秋被。盼客山灵，惜愁鬟未整，莺语乱呼起。转首瑶台眼底。疑有双成，结束连环佩。旧尘如梦，还付乱云洗。驻鞍消茗翠。斜阳冷透峰意。未怯春寒，知游仙路近，微步响风水。
绕佛阁,清末民国初,朱祖谋,绀烟敛霁，香外梵歇，颓照萧寺。珠露飘蕊。惯催俊侣年年贳春醉。画阑再倚。谁料素约，和恨难理。残酹沾地。夜深定有秋魂暗惊起。蠹壁字零落，细数词流空百辈。何况故人伤高当日泪。总冷透西风，邻笛凄异。断鸿知未。有一样西堂，孤坐无睡。绕花阴、梦痕如水。
莺啼序 龙树寺饯别高理臣府丞、张次珊参议，用梦窗丰乐楼韵,清末民国初,朱祖谋,轻阴傍楼易暝，带春云步绮。画阑绕、冻柳初荑，暗结沈恨天际。细禽唤、年光冉冉，荒波荡晚疑无霁。殢离人、肠断斜阳，絮点飘坠。十载东华，对酒念往，信孤根自倚。镜中路、窥熟西池，楚吟流怨红翠。赋深情、兰荃绣笔，泪花迸、铜仙铅水。惯伤春，蝶悄莺沈，梦醒何世。刘郎老去，咫尺蓬山，倦数旧游美。天外紧、东风一信，绛蕊颠倒，缥缈鹃声，误人归事。银河夜挽，珠宫晨叩，香笺飞出回鸾篆，悄冥冥、海阔星垂地。情丝怨极。长宵雾阁云窗，顿抛乱红嫠纬。横汾旧曲，采石新吟，料画轮正迟。怕点检、炉薰花外，笛谱梅边，酒醒觚棱，凤城十二。东门帐饮，西台车马，江湖头白回望处，惜芳菲、须掩伤高袂。白鸥去矣难驯，燕幕孤栖，荡魂万里。
菩萨蛮 其一,清末民国初,朱祖谋,西洲风紧骄禽唳。文梁乳燕栖无地。相望郁金堂。氤氲心字香。芳悰山黛蹙。自转商丝轴。郎意未分明。绿窗闲梦惊。
菩萨蛮 其二,清末民国初,朱祖谋,鲤鱼风蹴波鳞起。黄姑夜叩星宫事。含笑敛冰梭。微霜新过河。钿筝长短柱。掩抑声无主。梦里掷青梅。苑花交扇开。
菩萨蛮 其三,清末民国初,朱祖谋,花翻宝勒新丰骑。沈沈芳昼金铺闭。山枕腻红消。当筵鸾帕抛。锦机无气力。密绪双双织。心事篆烟灰。春罗书字来。
菩萨蛮 其四,清末民国初,朱祖谋,茱萸锦束胡衫窄。乘肩倦态偎花立。回扇唤风来。春窗朱鸟开。压愁麟带重。多谢行云送。虬箭水声微。飘镫人不归。
菩萨蛮 其五,清末民国初,朱祖谋,蜂衙蝶馆参差对。行轩四角流苏缀。一霎谢桥风。蛮花委地红。玉珰缄翠札。曲折何缘达。商略解连环。人前出手难。
菩萨蛮 其六,清末民国初,朱祖谋,弱杨睥睨秦蘅老。驮金走马长楸道。宝带鹔鹴裘。东方居上头。背丸珠错落。脱手翻阿鹊。际海发红桑。箙心花箭香。
菩萨蛮 其七,清末民国初,朱祖谋,闹红满镜冲单舸。叠澜不定铢衣亸。新语约餐霞。恨无书报他。留仙裙裥薄。倾盖鸳鸯觉。锦字太无凭。闲愁携手生。
菩萨蛮 其八,清末民国初,朱祖谋,昨宵解带翻成结。侵晨翠幌当风怯。莫近水西阑。回身罗衣单。琴心相尔汝。梦断秦台侣。笺管发秋慵。镜心闲泪红。
踏莎行,清末民国初,朱祖谋,照水单衫，飘香小扇。晚凉愁倚阑干遍。冷鸥三两不归来，镜心一夕红衣变。经醉湖山，伤高心眼。秋来画取芜城怨。谢堂倦客总魂消，无人泪湿西飞燕。
河渎神,清末民国初,朱祖谋,烛树蜡烟微。花袍白马来时。天吴移海绿尘飞。日夕灵风满旗。湿雾冥冥斑竹院。野鸦如阵回旋。帝子不归秋晚。单衾沈梦铜辇。
临江仙,清末民国初,朱祖谋,花底相思无处说，香残烛烬依依。春寒分付与单栖。比愁量锦瑟，和恨卷罗衣。谁信谢娘香阁畔，天涯锦字凄迷。柳花风起乱莺啼。莫将孤枕泪，寻梦月西时。
遐方怨,清末民国初,朱祖谋,消粉蠡，减香筒。屈膝铜铺，为君提携团扇风。泣香残露井边桐。一秋辞辇意，袖罗红。
琴调相思引,清末民国初,朱祖谋,吹梦东风懒似云。占人怀抱是歌颦。雁行低尽，零乱一筝尘。独自意行僵宝瑟，两边闲泪阁罗巾。小帘朱户，依旧去年人。
玉楼春 其一 分和小山韵，同半塘、伯崇,清末民国初,朱祖谋,目成已是斜阳暮。谁分合欢花下住。心知明月有圆时，身似断云无定路。当时不合多情遇。风卷红英随水去。莫敧单枕故相寻，梦里已无携手处。
玉楼春 其二,清末民国初,朱祖谋,橹声鸦轧吴音似。不寄吴娘机上字。只凭楼下去来潮，将取尊前新旧泪。浴兰携手年年事。消尽笙歌沈醉意。花时不是不伤春，说与春愁真解未。
玉楼春 其三,清末民国初,朱祖谋,少年不作消春计。孤负酒旗歌板地。好天良夜杜鹃啼，今日逢春须著意。斜阳烟柳回肠事。小雨阑花千点泪。等闲寻到眼前来，欲避春愁除是醉。
斗鸡回,清末民国初,朱祖谋,惊飙吹幕，推枕琼瑰满。玉镜窥，双娥浅。讳说相思，带罗宽一半。江郎恨极天涯，重见怕逢春晚。尺素书，香罗荐。解得连环，半床弦索乱。
唐多令 衰草和穗平,清末民国初,朱祖谋,扫断马蹄痕。消凝油壁尘。剪红心、霜讯催频。一道玉钩斜畔路，已无意，斗罗裙。浓绿镇迷人。兰苕凄古春。换年年、冷戍荒屯。泪噀西风原上火，怕犹有，未招魂。
燕山亭 寄题郑叔问蓟门秋柳图,清末民国初,朱祖谋,消尽毵毵，斜照淡黄，一夜惊鸦无数。移恨汉南，旧日阑干，只有乱尘随步。眠起无端，便忘了、龙池烟雨。何苦。又按彻伊凉，换他金缕。身世愁寄孤根，是禁惯清霜，伴人羁旅。西风笛里，满眼关山，丝丝系春不住。自怯宫腰，几曾为、倚帘人妒。归去。还梦绕、一天风絮。
绮寮怨 为半塘翁题春明感旧图,清末民国初,朱祖谋,笛里呼杯人尽，冻醪和泪凝。对冷月、卧仰空梁，枫林黑、断梦无凭。年时黄垆聚别，伤高眼、倦客相向青。怪瘴花、悴折朱丝，悤悤去、夜壑寻坠盟。最是故人茂陵。摩挲翠墨，情怀似醉还醒。细说飘零。有哀雁、两三声。天边唤回辽鹤，教认取、旧春城。诗魂定惊。花阴甚处是、尘暗生。
丑奴儿慢 龙树寺西楼对雪,清末民国初,朱祖谋,低鸦数羽，飞破湿烟零乱，暗愁引年涯消与，凝白阑干。瘦倚筇枝，梦华城阙有无闲。琼楼阴重，玉妃倦舞，还恋清寒。不见灞桥，酥融流水，玉照归鞍。剩林表、黄昏山色，怨入秦鬟。笛里天涯，缟衣将梦莫轻还。琅玕斜处，梅尘未洗，难理孤欢。
齐天乐 鸦,清末民国初,朱祖谋,半天寒色黄昏后，平林渐添愁点。倦影偎烟，酸声噤月，城北城南尘满。长安岁妟。又啼入延秋，故家啄遍。问几斜阳，玉颜悽诉旧团扇。南飞虚羡越鸟，乱烽明似炬，空外惊散。坏阵秋盘，虚舟暝踏，何处衰杨堪恋。江关梦短。怕头白年年，旧巢轻换。独鹤归无，后栖休恨晚。
瑞鹤仙 得悔生长安书，却寄,清末民国初,朱祖谋,满春衫泪污。西雁到、客枕离魂轻度。城南旧韦杜。料天涯一样，看花如雾。秦筝漫谱。怕酒边、尘涴玉柱。问麻鞋万里，孤拜杜鹃，谁识臣甫。月色今宵换尽，解忆长安，两家儿女。残年倦旅。菰芦约、渺何许。上高楼莫望，江南春好，斜阳时候最苦。纵青山无恙，谁管断云去住。
鹧鸪天 庚子岁除,清末民国初,朱祖谋,似水清尊照鬓华。尊前人易老天涯。酒肠芒角森如戟，吟笔冰霜惨不花。抛枕坐，卷书嗟。莫嫌啼煞后栖鸦。烛花红换人间世，山色青回梦里家。
高阳台 除夕和韵,清末民国初,朱祖谋,红冷籸盆，墨枯彩帖，年涯消尽谁催。一寸春心，等闲都著寒灰。今宵才信东风懒，负冷吟、残醉情怀。问关山、笛里梅花，几度吹开。声声不分邻家鼓，把朦胧台榭，残梦惊回。马影鸡声，天边消息还猜。虚堂冰雪凌兢甚，怕过时、春不归来。最无聊、照取吴霜，婪尾深杯。
石州慢 用东山韵,清末民国初,朱祖谋,一枕春酲，相伴画堂，羁绪天阔。江南信息沈沈，水驿芳梅谁折。荒阑偎久，未信笛里关山，玉龙犹噤黄昏雪。空外暮笳声，送飘镫时节。歌发。闹红香榭，归鹤春城，顿忘离别。留恋斜阳，只有鹃声凄绝。不知临镜，画出几许宫眉，新妆消与愁千结。拥髻已无言，又窥人黄月。
喜迁莺 用梅溪韵,清末民国初,朱祖谋,玉虫寒滴。照落梅帘户，浅春犹隔。恻恻生衣，迢迢促漏，人定水沈烟直。做成情味苦长，忍俊镜奁颜色。倦吟罢、伴西楼坠月，今夜愁客。欢迹。忍泪忆。几许旧家，点检闲箫笛。凤屧轻尘，鸾钗密绪，吟入怨红悽碧。也思寻梦去，花外路、何曾经历。睡未著，又一襟、乱愁无隙。
烛影摇红 上巳同半塘、南禅登江亭,清末民国初,朱祖谋,残墨山容，为谁青到钩帘处。荻芽平岸乳禽喧，依旧湔兰路。消送流光过羽。冷禅天、丛铃碎杵。芳游何在，清角无端，吹愁如许。春尽天涯，茂园心醉思归赋。好天良夜旧东风，谁信啼鹃苦。欲采蘋花寄与。绿窗深、心期又误。危阑休倚，乱掩斜阳，浮云无数。
倦寻芳,清末民国初,朱祖谋,剩寒著梦，空绿生烟，莺燕惊晚。似客东风，花外暮笳吹散。落日鹃声流水急，连天芳草王孙怨。黯河桥，正垂杨恨结，倚帘人远。甚饾饤、阴晴天气，一线山眉，相对凄展。凭遍回阑，未称画罗轻扇。经乱池台歌舞歇，沾愁樱笋时光贱。镇无聊，又黄昏、雨丝飘断。
阮郎归,清末民国初,朱祖谋,夜窗书眼怯开帷。镫花收焰时。五更寒月不相随。上廊林影迟。青史事，碧山栖。蹉跎双鬓丝。十年心事入支颐。雁声将梦飞。
塞翁吟 苇湾泛秋，晚莲向尽，以美成涩体写之,清末民国初,朱祖谋,乱笛回塘路，催换野色珑璁。故情断，坠衣红。涴急雨阑东。客怀未耐秋摇兀，慵对艳锦屏空。暗里忆，旧珍丛。负一舸悤悤。花宫。星期近，南飞倦翼，憔悴与、津梁梦中。料今夜、西池露下，盼不到、太乙仙槎，怨入高鸿。鸳鸯最苦，睡稳荒波，犹梦薰风。
蕙兰芳引,清末民国初,朱祖谋,飘簟水花，浅凉浸、绀纱新觉。堕一点风萤，知是扇罗倦扑。漏长梦短，去路阻、屏山天角。想怨吟难就，背烛玉绳西落。暗笛谁家，飞声三四，水调参错。算料理风情，深浅泪都无著。题红词费，桂宫隐约。清夜阑、谁熨小眉愁萼。
眼儿媚,清末民国初,朱祖谋,雨声回润故衣篝。得酒病怀休。舞红消尽，西风还送，叶叶心头。行云不受秋拘管，将梦上空楼。夜凉双雁，分明说与，天路闲愁。
齐天乐 独游龙树寺，有怀半塘、次珊,清末民国初,朱祖谋,高林叶叶无留意，长安顿惊秋少。泪掩疏襟，愁呼断角，新结伤高怀抱。归艎路渺。对摇落沧洲，梦痕千绕。立尽斜阳，故人不共雁程到。清游经乱更减，旧时嵌壁句，空委烟草。故国骖鸾，飞仙拥鹤，消息微闻江表。离心悄悄。付一笛黄昏，水风残调。寄语南云，茂陵人渐老。
声声慢 辛丑十一月十九日味聃赋落叶词见示，感和,清末民国初,朱祖谋,鸣螀颓墄，吹蝶空枝，飘蓬人意相怜。一片离魂，斜阳摇梦成烟。香沟旧题红处，拚禁花、憔悴年年。寒信急、又神宫凄奏，分付哀蝉。终古巢鸾无分，正飞霜金井，抛断缠棉。起舞回风，才知恩怨无端。天阴洞庭波阔，夜沈沈、流恨湘弦。摇落事，向空山、休问杜鹃。
花犯 辛丑除夜,清末民国初,朱祖谋,影屏山，镫唇碎语，春痕似依旧。夜堂无酒。怜燕彩谁簪，蜜炬孤守。睡轻厌数残更漏。欺人年事骤。剩浅靥、缃梅三两，飘香黏半袖。帘栊外边峭寒多，头番问、阆苑东风醒否。芳讯换，还惆怅、缀幡人瘦。箫声送、背邻笑语，容易到、林鸦惊散候。料镜槛、飞鸾尘涩，新妆愁里斗。
虞美人,清末民国初,朱祖谋,水堂烟月消眉萼。梦断琼枝约。低颦深坐未应知。何事粉香和泪湿罗衣。暝空筝语西楼起。吹絮帘重倚。看人花底酹清歌。不信一春梦雨比愁多。
花心动 花朝,清末民国初,朱祖谋,若个花枝，称东君、年年尽情妆点。舞趁绣幡，歌节金铃，不是等闲惊燕。隔墙还结秋千社，却抛撇、浓春一半。谢桥外、东风冷透，探芳心眼。似水流年未绾。空万缕千条，丝杨搓怨。一样水西，挑菜光阴，只是凤靴人远。扇纨扑蝶分明约。思量后、妆慵歌懒。闭门又、阑干乱红涴遍。
木兰花慢 送陈伯韬之官江左,清末民国初,朱祖谋,听枯桐断语，识君恨，十年迟。正溅泪花繁，迷归燕老，春去多时。相携。梦华故地，怪单衣、无路避尘缁。锦瑟看承暂醉，白头吟望低垂。差差。津馆柳成丝，离绪费禁持。问何计消磨，夕阳宦味，逝水心期。鸱夷。旧狂漫理，已沈阴、江表杜鹃啼。莫上吴台北望，斜烟乱水凄迷。
倦寻芳,清末民国初,朱祖谋,镜尘掩瘦，帘月通愁，人病孤馆。伴客残春，禁受药烟飘断。旧著香罗经酒殢，新调繁轸当歌懒。暂朦胧，有铜街咫尺，钿车雷转。便侥倖、城乌啼散。更箭沈沈，窗曙犹浅。未必成眠，慵极半衾生恋。雁过时飘闻笛泪，花开翻恼登楼眼。楚云浓，料输他，簸钱庭院。
霜叶飞 其一 秋晚奉使岭南，晦鸣悔生，集中圣斋，用梦窗韵联句录别，越日待舟唐沽，感音寄和,清末民国初,朱祖谋,乱云愁绪孤帆外，随风飘著燕树。倦程先雁下沧洲，寒带丁沽雨。甚一霎、飙轮过羽。微尘惊见红桑古。怕更倚危楼，海气近、黄昏换尽，酒边情素。何况北极觚棱，东门帐饮，怨歌今夜难赋。简书猿鸟意苍茫，空觅荒鸡语。梦不入、莼丝半缕。商量听水听风去。剩恨笛、飞声罢，寂寞鱼龙，觑人眠处。
霜叶飞 其二 沪上喜遇半塘翁作,清末民国初,朱祖谋,过江人暮经年事，镫床重话秋雨。北风驱雁暂成行，飞泊寒筝柱。伴独客、零宫断羽。天涯惟有啼鹃苦。漫浪说浮家，冷梦落、沧波几队，白鸥同住。长记堕策吹尘，浮云蔽眼，上东门外歧路。剩烽惊断后归魂，呜咽铜驼语。笑一夕、枯槎倦渡。腥尘还傍蛮江去。要故人、登临倦，自结春帆，素馨开处。
虞美人 其一 儗小山,清末民国初,朱祖谋,朝朝愁黛羞鸾镜。肠断安排定。玉梅传盏别筵开。却道未须花谢便归来。炎洲路在屏风上。酒醒鸣双桨。泪花不惜涴红笺。知道黏天波浪寄书难。
虞美人 其二,清末民国初,朱祖谋,瑶台不恨惊鸿远。一样秋蓬转。蜡花陪泪照匡床。唤起盈盈犹是睡时妆。牵衣怕领年时味。推酒成回避。闲情断作水东流。明日曲房春老燕归愁。
定风波,清末民国初,朱祖谋,点镜春姿起翠禽。经年唤醒五湖心。照眼娇梅临水放。惆怅。疏香不上小红簪。别去云軿千种忆。无益。狂来蛮榼百分斟。江上北书无雁托。休说。海南千里瘴花深。
解连环 赋瓶中落梅,清末民国初,朱祖谋,碎钿香迹。引啼烟翠羽，细窥帘隙。黯帐纸、残墨瞢腾，又搀弄麝尘，半消宫额。拚忍清寒，有妆镜、愁鸾偎泣。怅新歌散雪，旧谱暗香，断红无觅。瑶台梦中误掷。倩仙云评泊，笑靥羞索。待料理、绀玉寒泉，总浸作愁漪，换春无力。未返芳魂，料不怨、高楼横笛，伴黄昏、背镫瘦影，翠尊酹得。
梦玉人引,清末民国初,朱祖谋,误惊鸿，梦沧江上，未归客。斜月空舲，慵对冷枫拈笔。潮落潮生，荡旅情、半付沙头风笛。眼底凌波，比行云难觅。锦屏罗扇，到如今、零乱旧欢迹。镜语星星，小蛾经岁愁寂。封与相思，红鳞寒无力。料独坐，背繁霜，不信镫花今夕。
宴清都 壬寅小除夕阳山舟中,清末民国初,朱祖谋,饯腊蛮村鼓。声声急、雁边低和鸣橹。琼箫市远，膏炉爓薄，好春何许。横溪数萼娇红，点缀入、迎年秀语。任向夕、雪意垂垂，韩山冷落眉妩。银荷翠管西船，歌呼簺博，浑忘羁旅。涂笺燥墨，沾杯淡酒，自温眠绪。荒鸡定怜沈梦，是一夜、乡心几处。唤绪风、帆色新年，春程未误。
阮郎归 月夜维舟楞伽峡，山水幽夐，孟东野石龙涡诗序云，四壁千仞，散泉如雨，仿佛遇之,清末民国初,朱祖谋,千蕖无蒂著岩坳。飞帘喷雪消。湿云双束怒厓高，春湍不敢豪。烟橹阁，水镫飘。幽猿三两号。骖鸾仙路夜谁招。月华摇凤箫。
玲珑四犯,清末民国初,朱祖谋,未减吴绵，怪睡觉西园，芳讯催晚。一袖炉薰，长阁暗愁成片。天外似墨沈阴，意绪冷、社前归燕。问镜棱、多少铅泪，不涴谢桥尘点。翠禽啼暝山屏半。报春残、絮花当面。红楼绣箔飘镫夜，犹道东风浅。料理病骨梦中，渐不是、年时罗荐。待诉情无奈，新声涩尽，参差金雁。
烛影摇红 晚春过黄公度人境庐话旧,清末民国初,朱祖谋,春暝钩帘，柳条西北轻云蔽。博劳千啭不成晴，烟约游丝坠。狼藉繁樱刬地。傍楼阴、东风又起。千红沈损，鹎鵊声中，残阳谁系。容易消凝，楚兰多少伤心事。等闲寻到酒边来，滴滴沧洲泪。袖手危阑独倚。翠蓬翻、冥冥海气。鱼龙风恶，半折芳馨，愁心难寄。
摸鱼子 梅州送春，时得辇下故人三月几望书,清末民国初,朱祖谋,近黄昏、悄无风雨，蛮春安稳归了。悤悤染柳熏桃过，赢得锦笺悽调。休重恼。问百五韶光，酝造愁多少。新颦旧笑。有拆绣池台，迷林莺燕，装缀半残稿。流波语，飘送红英最好。西园沈恨先扫。天涯别有凭阑意，除是杜鹃能道。归太早。何不待倚帘，人共东风老。消凝满抱。恁秉烛呼尊，绿成阴矣，谁与玉山倒。
浣溪沙 其一,清末民国初,朱祖谋,独鸟冲波去意闲。坏霞如赭水如笺。为谁无尽写江天。并舫风弦弹月上，当窗山髻挽云还。独经行处未荒寒。
浣溪沙 其二,清末民国初,朱祖谋,翠阜红厓夹岸迎。阻风滋味暂时生。水窗官烛泪纵横。禅悦新耽如有会，酒悲突起总无名。长川孤月向谁明。
诉衷情 其一 癸卯七夕，和梦窗,清末民国初,朱祖谋,鸾軿秋讯有无闲。桦烛掩屏山。琤然露井梧韵，惊梦绛河还。无别语，拥眠鬟。泪阑干。兰丛风起，未抵针楼，罗荐新寒。
诉衷情 其二 又和,清末民国初,朱祖谋,网丝飘断水沈烟。银鸭稳双眠。侵衣露点如雨，坐看月流天。苕岸路，棹觥船。是何年。倚楼心事，清绝罗衣，原耐秋寒。
解连环 秋感，和梦窗,清末民国初,朱祖谋,绪牵愁结，被蛮薰沁骨，素天无极。傍露井、叶叶疏桐，信经过暮凉，画秋真色。罢酒阑干，雁书断、浮云东北。望三山凿翠，尺海涨尘，有情难忆。登临故欢尽掷。觑新霜镜里，乌笑头白。待叩君、密约鸾钗，怕著枕睡酣，暗销瑶碧。梦入关榆，但流恨、沈沈寒汐。背西风、怨蛩细语，伴人絮得。
唐多令,清末民国初,朱祖谋,廊荫转疏槐。圆蟾明上阶。倚空尊、凉梦徘徊。多少清湘瑶瑟怨，几曾有，鹤飞来。镫萼半成灰。短书千里回。报岩扃、晚桂都开。前度凭阑人换尽，问何事，恋天涯。
齐天乐 芙蓉,清末民国初,朱祖谋,轻红不上琼娘靥，重重步幢新亚。麝发潮妆，霞融腻玉，临镜冰丝成把。春魂渐化。委香箧仙衣，冷云齐卸。唤起伶俜，载秋单舸为谁迓。褰裳人去未久，画阑凭不热，前度游冶。艳锦霜初，斜阳木末，愁入黄昏无罅。仙城梦罢。剩铅泪偷淹，忆君清夜。月堕江空，翠绡何处写。
金缕曲 其一 久不得半塘翁书，赋寄,清末民国初,朱祖谋,下殿扁舟具。傍沧江、经年坚卧，西风孤旅。不近弹棋中心局，依旧埋忧无路。枉赢得、兰成词赋。袖墨淋浪神州泪，算韩陵、片石差堪语。歌不得，独弦苦。竹西未是无佳处。只吞声、杜鹃再拜，低头臣甫。海气荒荒蛟龙恶，我亦枯槎倦渡。尚梦绕、镫床风雨。散发相从明朝事，问江干、鸥鹭平安否。须为报，尺鱼素。
金缕曲 其二 书感，寄王病山、秦晦鸣,清末民国初,朱祖谋,斗柄危楼揭。望中原、盘雕没处，青山一发。连海西风掀尘黯，卷入关榆悴叶。尚遮定、浮云明灭。烽火十三屏前路，照巫闾、知是谁家月。辽鹤语，正呜咽。微闻殿角春雷发。总难醒、十洲浓梦，桑田坐阅。衔石冤禽寒不起，满眼秋鲸鳞甲。莫道是、昆池初劫。负壑藏舟寻常事，怕苍黄、柱触共工折。天外倚，剑花裂。
夜游宫 舟夕孤坐，榜人折临水小梅枝为供,清末民国初,朱祖谋,吹水疏香讯早。绀壶煖、回镫一笑。零乱苍鬟枕函小。似罗浮，月昏黄，梦中到。天黯吹笙道。细禽傍、空尊啼绕。起换伤春旧年稿。断无人，理红簪，岁华老。
喜迁莺 罗江舟夜岁除，和梦窗,清末民国初,朱祖谋,风镫摇暮。饯阑岁暂阁，瘴江双橹。分客饧枝，看人花胜，依旧故年游旅。香泛舵楼松火，红上岩阴橘户。燕来早，问残寒消尽，芳音回否。闲处。孤梦寄、烟驿几签，斗挂苍山午。流怨回潮，年涯催送，不送蛮帆一羽。自酹屠苏无味，慵倚蕙炉划句。漫移枕，看槃花烛卷，红云成缕。
六丑 甲辰元夕，舟泊端州郭外，水镫喧阗，嗑然其为春矣,清末民国初,朱祖谋,又东风渐起，恨海角、酬春无力。市楼半尘，笼镫摇素壁。芳意疏隔。暗里年光去，闹蛾欢会，渺瘴江孤驿。谁家喷起中流笛。驾稳蓬莱，六鳌咫尺。沈沈万波吹息。惹踏歌一笑，飞棹无迹。篷窗人寂。拥膏炉焰直。旧侣琼箫冷，谁话得、铜驼梦绕香陌。恣鱼龙曼衍，春城如墨。金钱换、短宵欢刻。瞢腾里、不省当头自有，素娥真色。骖鸾事、分付愁客。到夜深、点滴方诸泪，银荷对拭。
浣溪沙,清末民国初,朱祖谋,梦熟烟江十四程。鬓丝堤柳两盈盈。年芳随水漫无情。落酒东风梅便旋，冲帆细雨燕将迎。春愁把笔自然生。
齐天乐 木棉,清末民国初,朱祖谋,烛龙飞上珊瑚岸，殷空万镫成蕾。干掩斑鳞，得衔绛噣，凝作连溪朝采。烟滋露溉。就中著温茸，岁寒曾耐。老尽春丛，可怜朱凤故巢在。越王台畔丽质，照人风雨夜，天半无晦。茧蝶移家，蓉砂变景，谁睇孤根岭外。交柯未改。好留驻年年，祝融幢盖。梦结扶桑，日华擎翠海。
减字木兰花 其一 舟溯湟江，风雨凄戾，交旧存没之感，纷有所触。辄缀短韵，适踵八哀，非事铨择也,清末民国初,朱祖谋,淮流如黛。六月吴篷欢共载。解袂悤悤。兵火连天照海东。一官垂死。诀我联绵书七纸。风义平生。惭愧山阳范巨卿。
减字木兰花 其二,清末民国初,朱祖谋,蜕君句律。夹巷过从穷日夕。霜月槎枒。走上樊楼卖酒家。竹林游在。记写八分招阿买。曙后星孤。留得传家一砚无。
减字木兰花 其三,清末民国初,朱祖谋,苍髯树颏。落落潜郎三十载。馀事荆关。冷笑浓云邋遢山。荒亭接叶。点笔便为求米贴。不办归帆。竟了京尘粥饭缘。
减字木兰花 其四,清末民国初,朱祖谋,支离病骨。一殉浮名成解脱。破寺回飙。夜夜归魂季母招。苔花及榻。命烛论心恒见跋。何处沾巾。斗酒青山北郭门。
减字木兰花 其五,清末民国初,朱祖谋,盟鸥知否。身是江湖垂钓手。不梦黄梁。卷地秋涛殷卧床。楚宫疑事。天上人间空雪涕。谁诏巫阳。被发中宵下大荒。
减字木兰花 其六,清末民国初,朱祖谋,蓬莱一谪。谁挽使还文字职。得丧虚沤。瞥眼惊藏巨壑舟。相过魑魅。纠纆幽忧非尔意。神理绵绵。记坐高斋十六观。
减字木兰花 其七,清末民国初,朱祖谋,交游海里。眼看联翩鸿雁起。病骨西风。一夜霜摧镜面蓉。百身何赎。累我阿连三日哭。池草春枯。泪尽西堂梦也无。
减字木兰花 其八,清末民国初,朱祖谋,剑头微吷。海水刺天漂热血。惨月中庭。谁解张弦受广陵。富春一角。零乱岩花朱鸟啄。白首何归。山色无人问是非。
谒金门 其一,清末民国初,朱祖谋,窗网黑。四面春寒无极。绕树惊乌啼磔磔。泪花红纬湿。换了罗衣无力。愁梦玉关消息。密誓鸾篦君不忆。强寻明镜隙。
谒金门 其二,清末民国初,朱祖谋,花漏急。回步地衣红窄。舞袖郎当随促拍。主人翻是客。今日云屏芳席。明日残鹃荒驿。塌地阴云浓似墨。梦中何处立。
清波引 勿幕亭、酌泉亭在连州巾山麓,清末民国初,朱祖谋,小澜不整。是当日、流杯佳境。翠茵偎冷。野风荡愁醒。玉濑散空响，定有餐霞人听。自怜才净闻根，又飘落、午时磬。孤游惯领。倚危岫、云意未定。地炉供茗，对烟绪摇暝。清泠在山性，肯负辘轳修绠。坐恐一片奁冰，鉴人尘影。
摸鱼子 清明雨夜泊英德，寄弟闰生,清末民国初,朱祖谋,一更更、滴篷凄雨，天涯人自消受。倦游谙惯江湖味，禁得病怀僝僽。吟未就。伴孤影幢幢，飐幕镫花瘦。离魂暗逗。又禁火年光，看云心事，迸入夜钟后。还山约，过了春鹃啼候，轻帆依旧孤负。廿年社燕秋鸿迹，多少泪华沾袖。君信否。便烧烛联床，不是寻常有。蘋花十亩。要药裹商量，书奁料理，垂老镇厮守。
天香 珠兰,清末民国初,朱祖谋,分畹青瓷，通帘翠押，酥怀晚艳多丽。㔩叶无尘，宫黄初麝，小馥度人疑醉。素纤细摘，清露湿、珠娘秋佩。钗串新装钿粟，衣络旧融檀泚。一瓯点将春焙。话恹恹、瘴乡身世。谁省旧香消黯，渐凝鲛泪。孤醒阑宵似水。怕零乱、流苏梦难理。自剪南沈，芳心倦矣。
木兰花慢 其一 西斋坐雨，威如书至,清末民国初,朱祖谋,露凉花堕夕，浅秋在，水西阑。看照鬓清波，疏人翠箑，惯得幽单。更残。睡迟病枕，有哀蛩、和笛咽尊前。独客慵忺越酝，故人新费吴笺。居然。画扇好青山。邀梦发苍颜。奈秋鸿踪迹，江蓠易撷，津柳难攀。愁端。背镫自理，过中年、禁得雨声闲。莫道沧江岁晚，惊尘不到鸥边。
夜飞鹊 香港秋眺，怀公度,清末民国初,朱祖谋,沧波放愁地，游棹轻回。风叶乱点行杯。惊秋客枕酒醒后，登临尘眼重开。蛮烟荡无霁，飐天香花木，海气楼台。冰夷漫舞，唤痴龙、直视蓬莱。多少红桑如拱，篝笔问何年，真割珠厓。不信秋江睡稳，掣鲸身手，终古徘徊。大旗落日，照千山、劫墨成灰。又西风鹤唳，惊笳夜引，百折涛来。
喜迁莺 琼台长至，和梦窗冬分人别韵,清末民国初,朱祖谋,沧洲程别。正冻涩酒怀，稀逢南雪，谯角宵长，客衫春瘦，金线绣床都绝。倦拥蠹签叶乱，自听黎讴箫节。恨两鬓，是清霜新点，繁枝羞折。南越。梅讯渺，帐底暗香，愁与青镫结。多事东风，天涯容易，轻送琯葭声噎。甚时斗槎回泛，心剪柔波春阔。寻梦去，怕离烟遮尽，沙边黄月。
六幺令 忆西园池上红梅,清末民国初,朱祖谋,石阑栖影，零乱几枝玉。年年冷漪荒翠，心事孀娥独。一笑飞琼戏挽，消得珠成斛。料量金屋。吹箫声里，唤起新妆倚修竹。谁信空尊易泣，颠倒伤春局。多少飘麝楼台，落靥东风扑。莫为题琼客去，流怨松陵曲。翠禽还宿。却收镫火，自下罗帏梦蛾绿。
祝英台近 钦州天涯亭梅,清末民国初,朱祖谋,掩峰屏，喧石濑，沙外晚阳敛。出意疏香，还斗岁华艳。暄禽啼破清愁，东风不到，早无数、繁枝吹淡。已凄感。和酒飘上征衣，莓鬟泪千点。老去难攀，黄昏瘴云黯。故山不是无春，荒波哀角，却来凭、天涯阑槛。
南乡子,清末民国初,朱祖谋,流转信天涯。扑鬓清霜镜里催。驿馆浓花无意劝，深杯。消得闲愁淡荡回。倦眼若为开。古鬲双烟小炷培。自卷单衣推枕起，徘徊。似有春鸿软语来。
烛影摇红,清末民国初,朱祖谋,叠鼓沈阴，粉梅飘昼馀寒酽。社前双燕不归来，梁画凝尘掩。容裔丝杨翠飐，怯东风、新愁潋潋。才收镫火，未结秋千，芳情凄艳。无故黄莺，背人啼湿沈香槛。一春欢事水东西，除酒消愁靥。别梦银屏万感，正移心、筝弦未敛。笑声归路，洒面狂花，黄昏尘黯。
虞美人,清末民国初,朱祖谋,芳时独客怜书札。著酒还慵答。才因蕙草忆罗裙。无数东风惊梦不成云。冥冥一浦沈香雨。碎镜流花去。未能无恨对春潮。赚得回帆心眼到今朝。
琵琶仙 送朱敬斋还江阴,清末民国初,朱祖谋,残酒辞春，渺千里、岸草征袍同色。离绪轻结，柔杨丝丝怨行客。茸帽底、暄风暗咽，荡愁满、乱云江国。越缦离声，吴艭俊约，须记今夕。是蛮海、飘泊归来，甚临别、天涯又寒食。颠倒玉觞无味，苦低垂头白。人意比、飞花更懒，怕隔年、冷了词笔。好趁蒌甲光阴，醉君重碧。
月华清 乙巳中秋，和西?,清末民国初,朱祖谋,玉籁消凉，林霏散夕，上帘人在香径。憔悴圆姿，栉栉细云遮定。露槃空、天袂知寒，树香老、画阑悬暝。谁省。问山河小劫，几多残影。桂殿秋酲未醒。待诉与方诸，泪珠哀迸。万感孀娥，禁得管弦凄哽。渐抛残、旧舞霓裳，好催放、破空金镜。倾听。是谁家怨笛，待他端正。
秋霁 园夜卧雨，莼鲈之思益深，和梅溪,清末民国初,朱祖谋,别枕潺潺，障暗雨帘衣，晕冷镫色。悴叶凉喧，晚蛩愁咽，病怀惯禁秋力。倦吟暂息。梦痕宛转莼丝碧。问故国。谁眷、夜阑孤坐瘴乡客。惊卧岁晚，乱落江蓠，钓竿沉吟，诗卷疏寂。背西风、残鹃苦说，青铜欺鬓盛年白。归事布帆从办得。怕酒醒后，惊见画里湖山，采珠荒水，捣尘新驿。
西平乐 别西园作,清末民国初,朱祖谋,灌木愁鸦，露莎抛锦，离思暗落回廊。弹墨单衣，勘书深烛，清欢草草三霜。看抱叶香枯翳镜，连雨萍沈败艇。西风渐老，冥鸿去翼成行。谁许惊尘海角，红荔颗、绊稳北归艎。蕙帘萝幌，仙书映掌，花药澄湖，虹月英光。消不得、能言怪石，凿空灵槎，说甚虞翻宅徒，陆贾书新，一夜江湖梦已凉。梁燕再来，巢尘簌簌，炉穗愔愔，怅望天涯，罢酒阑干，凭谁指与斜阳。
清平乐 夜发香港,清末民国初,朱祖谋,舷镫渐灭。沙动荒荒月。极目天低无去鹘。何处中原一发。江湖息影初程。舵楼一笛风生。不信狂涛东驶，蛟龙偶语分明。
木兰花慢 岁除苦雨，兀坐篝镫，赋此遣怀,清末民国初,朱祖谋,洗梅根堕粉，换年事，雨声中。看蜜炬笼花，籸盘添胜，围幕香重。楼东。曙鸦未起，黯歌尘、犹颤好帘栊。吟与玉笺旋引，曲游金埒还慵。欢悰。半冷翠盘龙。多事买吴篷。笑黄柑未擘，洗妆清靥，惯湿春风。相逢。镜屏梦底，问岁寒、宫袖几时红。双举流霞漫劝，老怀翻恼琼钟。
庆春宫 结草庵拜半塘翁殡宫作,清末民国初,朱祖谋,颓堞衔烟，昏钟阁水，野鹃唤近清明。华表羁魂，黄垆吟伴，暗尘房槛深扃。断云玉笥，感词客依稀有灵。新腔愁倚，一盏泉华，还荐芳馨。哀弦冻折谁听。凄唳修罗，山鬼逢迎。蓬岛尘狂，芝田日晏，梦游翻羡骑鲸。泪珠千斛，拚一向、寒原纵声。孤留何事，身世浮沤，休问残僧。
乌夜啼,清末民国初,朱祖谋,西楼一夜潺潺。玉炉残。只有杏花同度五更寒。春潮长。空凝望。木兰船。不信归期锦字更开看。
柳梢青,清末民国初,朱祖谋,一角风漪。文鳞吹去，锦羽捎回。娖队赪霞，弄珠无力，明镜徘徊。虚舟自解忘机。漫消领、红妆翠微。三宿湖山，廿年尘土，谁是谁非。
烛影摇红 月夜泛舟里湖，遍串六桥并丁家山而归，山椒一园，歌鼓彻曙,清末民国初,朱祖谋,压镜秋姿，四山浓黛和愁敛。浴空蟾影转斜河，三五凉萤闪。清景人闲易欠。洗闲情、筒杯未酽。窣波钟罢，归尽连钱，蜻蛉孤泛。欺月珠镫，隔花飘出闲阑槛。乱催阿滥聒清宵，鱼鸟应微厌。残画沧洲半罨。挂西峰、苍龙睒睒。昏鸦醒未，风外稀疏，重城更点。
齐天乐,清末民国初,朱祖谋,幽花一暝秋如梦，恹恹翳镫笼帐。泪匊冰绡，愁量锦瑟，香咽纤魂还傍。凄风自飏。卷叶叶罗衣，冷薰空桁。谁侣雏莺，梦游分影夜江上。多情最怜小玉，结连环短佩，仙步来往。旧月钩阑，残云镜盝，供得闲人惆怅。孤欢半强。任落拓江湖，楚腰慵唱。起玩凉星，沸帘筝线响。
西子妆 其二 酬吴彦复,清末民国初,朱祖谋,津柳著阴，夜窗歇雨，梦醒青山归晚。渺然华发坐沧波，怪十年、故怀轻换。清杯恨溅。任拂拭、星文锈断。傍西风、睨画堂多少，偎人残燕。西池宴。屈戌铜铺，但有愁一片。玉楼帘影至今垂，睡冥冥、翠瀛三浅。迷阳唱倦。倚沈醉、蛾眉青眼。怕重逢、墨泪单衣渍满。
三姝媚 秋夜饯北客离席，闻歌感音成拍,清末民国初,朱祖谋,烛花摇短夜。扑帘衣新霜，唳鸿来迓。劝酌清吭，是未秋云鬓，泰娘声价。掩抑弦弦，传怨入、吴兰残帕。彩笔休辞，无数闲愁，泥他陶写。门外酸风凄射。又送客衰兰，短亭嘶马。换叠阳关，促翠筵圆月，背人西下。似酒流年，禁几度、觥船狂泻。便逐鸱夷归舸，沧江恨惹。
齐天乐 寒夜，同麦孺博、潘弱海,清末民国初,朱祖谋,黄昏连树拳鸦噤，江寒笛声不起。拥叶惊波，呼风断角，凄别归鸾千里。镫窗自倚。渐冰折吴绵，薄醪慵理。尚有残香，夜深不暖旧心字。荒鸡空唤倦旅，未应霜霰集，谁整归计。箭水繁声，棂纱淡色，落尽凉蟾无寐。西楼翠被。怕一夕将愁，玉珰难寄。曙蜡红啼，梦痕持泪洗。
渡江云 沪上遇伯韬，旋复别去，歌酒相劳，声为此词,清末民国初,朱祖谋,江风残酒夜，软潮半落，带梦卷回帆。断镫春尚浅，溅泪看花，冷约背梅崦。嘶骝罢跃，渐领略、荒雪江南。吟望低，白头谁侣，照坐有颓蟾。恹恹。哀时词赋，送老关河，搅尊前百感。休更将、危阑烟柳，分付何戡。明朝照鬓秦淮绿，怕雨昏、风暝愁兼。歧路语，重逢竟湿青衫。
扫花游 花朝微雪，和梦窗,清末民国初,朱祖谋,罨空淡色，黯杏叶河梁，燕风微峭。冻波乍袅。卷愁心似惜，乱沙鸥老。觑冷春红，细踏瑶光镜晓。唤吴棹。怕幽约五湖，花梦稀到。楼观还缥缈。是乱蜃飘寒，碎玉凝照。度春草草。被琼妃断却，翠温帘窈。倦笛飞梅，怨咽江城变调。柳绵早。误东园、凤靴人扫。
八声甘州 暮登灵岩绝顶，叔问为述半塘翁昔年联棹之游，歌以抒怀。用梦窗韵,清末民国初,朱祖谋,倚苍岩、半暝拂春裾，千鬟乱明星。信闲僧指点，愁香黏径，荒翠通城。故国鸱夷去远，断网越丝腥。消尽兴亡感，一塔铃声。招得秋魂来否，对冷漪空酹，渴梦难醒。问琴弦何许，飘泪古台青。好湖山，孤游翻懒，又咽风、哀笛起前汀。拖筇去，小斜廊路，双屧菭平。
玉连环,清末民国初,朱祖谋,花翻歌扇衣香卸。梦云低亚。沙棠双桨绮罗尘，愁不耐、沧波泻。风定絮花凝榭。晚莺闲话。不辞高馆领春寒，坚坐看、斜阳下。
满路花 其一 寒食酬叔问，和美成韵,清末民国初,朱祖谋,寒馀北崦风，晴压东阑雪。睡凫香四泛、邻烟绝。青门忆否，十里丝杨折。玉笺连梦阔。蜡苣灰枯，汉宫尚斗芳节。闲愁天与，杜宇声声血。和春催去棹，沧波接。危阑拍遍，才信哀歌切。中坐弦能说。说行路难，为君刻意伤别。
满路花 其二 清明再和，简叔问,清末民国初,朱祖谋,阑枝过笔低，鸟迹书苔破。泉香霏杏粥、催新火。花悭酒殢，一茧愁丝裹。乱叠书围坐。薄午帘阴，病怀惟称颓卧。红芳无主，欢计年年左。春湍流白日，谁关锁。江湖满地，梦引樵风过。野鸥慵胜我。一棹相寻，世外应有人呵。
卜算子,清末民国初,朱祖谋,千片恼吴花，接叶莺调语。睡烬明窗一穗烟，梦响长廊雨。愁著倚阑时，歌断临觞侣。自惜流光辗转看，泪湿弥天絮。
渔家傲 其一,清末民国初,朱祖谋,绕榻书签兼画帧。朦胧散帙何曾竟。老去不禁茶力猛。微睡醒。风炉煎术供秋病。万里碧云生雁兴。行行书破青天影。楼月半升帘薄暝。阑独凭。商音满耳无人听。
渔家傲 其二,清末民国初,朱祖谋,香椀愔愔镫翳翳。冷萤开阖绿窗纸。著枕搜吟工夜计。无一字。瞢腾倦眼惟思闭。泣露哀虫妨短睡。梦回綀幕凉于水。策策高林丸月底。中夜起。秋声何与闲人事。
洞仙歌 丁未九日,清末民国初,朱祖谋,无名秋病，已三年止酒，但买萸囊作重九。亦知非吾土，强约登楼，闲坐到、淡淡斜阳时候。浮云千万态，回指长安，却是江湖钓竿手。衰鬓侧西风，故国霜多，怕明日、黄花开瘦。问畅好、秋光落谁家，有独客徘徊，凭高双袖。
蓦山溪,清末民国初,朱祖谋,避风孱羽，投老皋桥市。流浪廿年踪，濯春波、故情纨绮。樵风吟伴，长负隔篱杯。珍重意。觅枝巢，分席闲鸥喜。尘樊海角，削迹疑无地。独树老夫家，谱红梅、艳题难继。压天霜霰，憔悴旧山心。三亩宅，五湖帆，怕说菟裘计。
惜红衣 其一 张园秋晚，草木变衰，昭倚扶病来游，感话近事，和白石,清末民国初,朱祖谋,倦侣哀时，长谣送日。断愁无力。病里登台，霜林媚红碧。当唇注酒，持一笑、刚肠从客。喧寂。凉雨雁声，识殊方栖息。明镫广陌。盈掬狂尘，沧波荡愁藉。湛卢迸泪，去国海西北。断得故山归思，何地钓游寻历。酹晚英无语，知是谁家秋色。
惜红衣 其三 叔问暂客淞滨，屏绝歌酒，楼镫坐雨，兀对忘言，重感旅逸，悄焉叠此,清末民国初,朱祖谋,病减霜尊，阴沈海日。苦吟犹力。定侣耽慵，忘情远山碧。匡床踞晚，闻去雁、楼头如客。羁寂。香烬籁沈，阅濛濛千息。罗窗粉陌。百感无端，飘花泪波藉。樵风但恋，水国送南北。却扫闭关何用，不断乱愁来历。办钓竿幽计，斟酌石湖天色。
荔支香近 皋桥夜集，送瞻园,清末民国初,朱祖谋,冻霭官桥镫飐，双画舮。透幕摵摵西风，吹暝凌波路。天东一点凉蟾，导客窥朱户。歌罢，婀娜轻筝雁犹语。游味浅，漫拍遍河梁句。岁晚江空，赢得倦鸿成侣。红烛楼心，酒醒天涯断肠否。梦委行云一缕。
点绛唇 试镫夜微雪，和梦窗,清末民国初,朱祖谋,明雪罗窗，小梅清靥妆初洗。试镫风起。飘断行云地。漏转琼签，说尽天涯事。愁如水。晓寒笼被。春到檐声里。
六丑 沪上元夕，和梦窗吴门元夕风雨韵,清末民国初,朱祖谋,渐梅英堕粉，翠幄暖、花风新掣。剪淞半江，春绡冰晕灭。密逗芳节。细漏丁东际，绣幡双影，近宝台高揭。蕃街走马嘶尘热。雾络消香，波帘卷缬。沈沈酽寒城阙。被琼箫成阵，迤逦吹彻。吟悰渐歇。况侵年苧发，记起传柑事，情味别。春芳又迟鸣鴂。溅行云倦趁，曲坊巾袜。银荷烬、闹蛾飞绝。不堪是、掷遍金钱换了，旧时明月。歌尘定、犹旋回雪。听笑语、凝白阑干外，清铅暗结。
淡黄柳 吴门重别瞻园,清末民国初,朱祖谋,东风晚急，吹得梅成雪。眼看江城寒食节。倒柳邮亭渐绿，十日相从正堪折。宴歌歇。欢心赋春别。打双桨，访桃叶。剩吴天、客雁寒无列。后夜相思，梦痕何处，来往青溪淡月。
霜花腴 其一 听枫园春集，用梦窗韵,清末民国初,朱祖谋,五湖计熟，罢远游春来，怕检尘冠。临水厨清，凿坏山近，端居避世仍难。酒杯自宽。系旧情、长驻花前。算沧波、对席闲鸥，乱愁不遣晚盟寒。萝薜几人招隐，叹风枝未定，怨咽惊蝉。棋局新悲，镫床昔话，繁吟限日飞笺。待租画船。欠翠眉、歌袖便娟。背斜阳、料理闲身，小枫临镜看。
瑞龙吟 寓园饯春，伯韬和清真韵见贻，率酬一解 其一,清末民国初,朱祖谋,吴皋路。依旧翠槛交藤，露台临树。年年寒食东风，怨罗恨绮，消春甚处。倦吟伫。珍重劝归啼鸟，恋人堂户。天涯楚客能狂，对花对酒，低徊梦语。无限浮云心事，短裾羞倚，摇杨狂舞。归燕惯瞋空帘，人意非故。涂妆晕色，凭写伤高句。何曾见、云屏泪眼，香尘回步。镜里千红去。凭阑待理，黄昏断绪。重叠愁成缕。年事晚、沈沈镫花飘雨。夜长漏促，一筝尘絮。
瑞龙吟 其二,清末民国初,朱祖谋,市桥面。还是卧柳吹绵，去波明练。芳尘帘阁愔愔，黄昏细雨，游丝自转。漏催箭。容易曼歌消酒，旧襟须溅。乌衣也怯残寒，谢堂梦醒，春阴絮晚。抛尽芳华前事，过江人老，行云天远。鶗鴂未休衰兰，歧路零乱。蔫红病绿，今夕愁无岸。不辞到、西窗烛烬，南邻钟断。坐阅狂香卷。误人睡里，清歌渐散。欢绪东风懒。空付与、吴娘哀筝弹怨。后期最惜，横塘帆片。
八声甘州 和柳耆卿韵,清末民国初,朱祖谋,殢春残，病酒近黄昏，东风冷于秋。正隔纱烟窈，飘镫雨急，相望红楼。堕絮飞花不了，好计一年休。江水知人意，迎泪西流。只有高台歌舞，恁半妆易试，急拍难收。觑雕梁如客，惊燕为谁留。涨回波、天涯尘满，怕未堪、重上木兰舟。帘前路，变青芜色，渐引闲愁。
蓦山溪,清末民国初,朱祖谋,轻帘四揭，得月前栊早。绕鬓聒饥蚊，小朦胧、园鸦催觉。淙檐一雨，萝桁卷絺衣。新酒盏，短镫檠，料理成秋笑。炎凉覆手，取次流光渺。不断故山心，被西风、年年吹老。飞鸿将梦，一夕上高楼。携玉笛，问金茎，此意无人晓。
秋宵吟 和白石自制曲,清末民国初,朱祖谋,水窗虚，苣蜡皎。梦醒秋堂羁悄。还依枕、正雾雨冥迷，砌虫咽晓。理愁丝，似乱葆。倦客三年江表。消凝处，是荡晚荒波，际天衰草。瘦尽青山，未办得、一丘送老。病侵潘令，恨极江郎，揽镜鬓霜绕。天末凉风早。满目江湖，鸿雁信杳。怕高楼、细数流光，横竹吹彻怨未了。
小重山 戊申中秋作,清末民国初,朱祖谋,翠湿篁阴小阁寒。酒消浑不耐，越罗单。水蘋风起烛枝残。惊禽去，捎响碧琅玕。投老卧云关。眼中尘事满，素心难。天涯作计理孤欢。无情月，三度病中看。
龙山会 重九泛舟斟酌桥，有忆，和梦窗,清末民国初,朱祖谋,一橹秋无罅。故苑荒烟，卧柳楼台亚。五湖帆未整，尘鬓影、窥向流花桥下。回阵侧新鸿，带林际、山眉翠冶。倦芳期、凉丛麝粟。飐风金洒。还忆对倚商歌，白眼青天，试五陵骄马。楚蓠摇落后，流恨满、邻笛西风残夜。京辇十年心，付杯底、沧波乱泻。醉漫舍、有约待、鸱夷车后挂。
月下笛 闻促织感赋,清末民国初,朱祖谋,冷月墙阴，凄凄碎响，替秋言语。羁人听汝。咽愁丝、黯无绪。空阶都是伤心地，恁禁得、衰镫断雨。正宵砧四起，霜弦孤曳，宛转催曙。愁误。金笼住。伴落叶长门，枕函慵诉。回纹罢织，旧家零乱机杼。西风凉换人闲世，问憔悴、王孙几度。等闲是、变了潘郎发，梦寄谁去。
安公子,清末民国初,朱祖谋,雨气昏园夜。夜声风叶行空榭。倦泼深杯，人不醉、数南谯更罢。见暗里、霜蟾影壁虚弦挂。偏背镫、卧起都无那。渐晓笳凄动，吹落琼瑰盈把。重叠鱼书迓。避人吟觑成凄诧。甲帐珠襦，前日事、苦东风衰谢。梦说与、当筵莫漫危弦卸。鸾镜尘、中有沧洲画。恁竹黄池冷，犹是夕阳未下。
玉烛新 叔问赠瑞香，谓即离骚九章之露申也。赋此报谢，叔问以为有美人怀服之思,清末民国初,朱祖谋,铅霜和影飏。是碎剪春愁，蕊珠宫样。麝尘院落，东风外、旋展流苏成桁。钗梁未上，颗颗结、相思花网。端正看、分朵幽云，羞供少年新赏。含风漫整新妆，怕短梦蓬莱，故宫潜怅。众香敛避，开落事、试问孤根谁傍。葳蕤玉障。解睡彻、芳韶骀荡。休赚取、属酒春人，熏笼夜帐。
华胥引 重午感旧,清末民国初,朱祖谋,新苔凝础，闲雀窥帏，澡兰旧节。画鼓声沈，燎炉焰短愁篆结。不信邻笛惊风，助晓吟凄咽。墙角双榴，褪红还上裙褶。梅雨江南，送离魂、怨流菰叶。楚云章句，沈沈秋心半箧。晼晚归帆何处，恨路长波阔。呵壁荒唐，酹觞清些谁答。
梦芙蓉 南荡泛舟，用梦窗韵,清末民国初,朱祖谋,帘花摇梦绮。引行云棹过，丽娃乡里。绀波无岸，秋在锦机外。冷霞熏客醉。西亭曾试香被。脆笛风前，呼秋人晚步，罗袜细尘起。卷尽吴魂网底。来去箫声，散落中洲佩。霸图重问，一笑闹红洗。远峰休扫翠。鸳鸯解妒眉意。料理浮家，寻鸱夷旧话，飘断五湖水。
高山流水 七夕，用梦窗韵,清末民国初,朱祖谋,绛河不动九微风。数秋期、轮遍纤葱。花外玉鹅笙，黄昏韵入初鸿。闲愁在、唾碧拈红。穿针伴，多少微云院落，画烛房栊。浸三星细转，滴滴露槃浓。机中。年年锦书恨，凭说与、翠水璇宫。容易误良宵，梦约几负香茸。笑雕陵、锦羽偏工。人天事，轻赚罗池倦客，酒醒清钟。下疏帘忆断，钗盒故情慵。
采桑子,清末民国初,朱祖谋,双蛾桂叶吴妆浅，香袖凭肩。水调初圆。绛蜡风消细细寒。月华人意分张后，雁语寥天。花梦空烟。风景何尝似去年。
临江仙慢,清末民国初,朱祖谋,唤笛渚风起，冷禽磔磔，髡柳髿髿。画桥外、斜阳艳入衰荷。经过。旧寻梦地，行云重、步屧生波。欢娱去，换乱萤窥席，荒水飘歌。婆娑。金槃翠醑，今夜无那愁何。便流连丛桂，旧月无多。由他。奈秦楼阻，书期误、怨发双蛾。终憔悴，为有人含睇，薜荔山河。
雪梅香,清末民国初,朱祖谋,酒无力，凭舷独客背西风。为高楼怊怅，天边易发秋慵。收艇汀洲雨连夕，近桥帘幕水涵空。去程急、盼断书期，迤逦宾鸿。悤悤。引离绪、烛外行云，淡画吴峰。旧国年芳，换将乱叶衰红。涴地惊波古城曲，来年愁梦卧屏中。依前是、倦枕沉沉，魂断疏钟。
彩云归,清末民国初,朱祖谋,春阴日夜傍高楼。好风光、翠歇红收。惊梦回、凤烛恹恹地，惆怅事、唤作无由。尊前又、彩云新怨，唱吴天尽头。镇闲阻、谢堂欢语，旧燕空留。休休。江南恨地，问倾城、何事绸缪。一波去水，萍絮狼藉，未解西流。算别来、千歌万舞，泪眼翻湿兰舟。重经过，江草江花，一路新愁。
雨霖铃 清明过何笛帆乘骝桥故居,清末民国初,朱祖谋,昏鸦啼涩。近连桥、路暗雨如织。孤云一逝何处，门巷乱、苔花綦迹。薄暝流飙，旋起渐、尘动欹壁。甚燕燕、凄语东邻，此地无人解吹笛。天涯酒醒消魂极。但悤悤、酹地空尊泣。文章枉换羁旅，零落尽、茂陵残笔。夜壑孤吟，应省今朝、过了寒食。待剪纸、重与招魂，梦断枫林黑。
西河,清末民国初,朱祖谋,歌哭地。残镫事影能记。劫灰咫尺上阑干，夜笳四起。草堂人去薜萝空，西山窥笑檐际。旧庭树，谁再倚。虚舟泛若无系。为君胥宇燕重来，退寒废垒。梦华一觉玉京秋，闲鸥空恋烟水。酒徒散尽醉后市。问黄垆、犹话邻里。愁绝斜阳身世。怕铜驼断陌、黄尘凄对，西北高楼浮云里。
南乡子,清末民国初,朱祖谋,素蜡烬无烟。风转高萤照屋椽。秋病无名如中酒，颓然。乱帙匡床伴独眠。梦醒雁南还。辽海书沈动隔年。毕竟新愁吹不到，鸥边。独自沧江上钓船。
金缕曲,清末民国初,朱祖谋,数点篱头雨。湿年光、如尘似梦，雁声将去。惨结秋阴朦胧月，隐印苔花夕步。更著袂、清寒如许。莫费乡园丛菊泪，伴孤云、老卧沧江暮，持此意，问鸥鹭。盈盈一水终无语。尽留连、沙昏石冷，旧盟谁主。试俯清漪窥衰鬓，犹带十年尘土。剩对立、鵁鶄媚妩。万事一身惟足懒，又支筇、数尽池东树。鸦阵起，为谁舞。
踏莎行 狄文子客淮南，过江见访,清末民国初,朱祖谋,腊雪欺梅，春灰沥酒。过江人落东风后。狂名消与短衣装，离心纷若长亭柳。燕馆霜繁，梁园月瘦。卅年景物供怀旧。白头费泪与江南，乱花歧路愁时候。
三姝媚 觚庵有邓尉探梅之约，词以速之,清末民国初,朱祖谋,烧镫时节过。正江春多阴，缟空梅朵。暝踏苍烟，话旧踪能记，醉枫红卧。倦屧空山，游计屡、东风相左。料理诗痕，飘雨吴杯，照人醒坐。身世狂花愁簸。想素约闲鸥，自消尘涴。雪老波荒，剩笛边心事，细禽啼破。念别伤春，春已在、双崦单舸。莫遣空枝千绕，瑶台梦锁。
点绛唇,清末民国初,朱祖谋,宛转炉灰，此中多少凄凉事。蜡槃红起。又滴黄昏泪。漏断杯空，那得相怜计。君知未。换红移翠。犹是东风地。
阳春曲,清末民国初,朱祖谋,去年愁，今年事，依旧望春凄绝。帘户好东风，黄昏近、燕子归傍画梁说。放镫时节。惊故国、堕梅如雪。才信粉坼红黏醉，醒中易成消歇。倦游宴东园、湔裙路。谁误约、书花写叶。而今歌尘绿遍，溅回波、卷泪双叠。新声但有暮鴂。更恼乱、玉龙吹彻。看门外、逝水漂花去，江南梦阔。
雪梅香,清末民国初,朱祖谋,雨无极，湿帆一一下江城。对空洲蘅杜，旋波翠幕冥冥。搀乱鸿音水楼笛，荡摇萤点市桥镫。憺兹夕、路渺仙乡，极眼将迎。伶俜。十年事，说向蛮笺，似梦疑酲。倦迹江南，庾郎自此愁生。酒盏秋谙病消息，烛花晨换客心情。还侵枕、万叶惊飙，空外商声。
祭天神 送伯韬还武陵,清末民国初,朱祖谋,望楚天长短黄昏雨。断行人、戍鼓声中啼雁苦。悲秋佩，委衰兰，梦醒吴镫语。背西风一卧，迢迢沧江暮。莫漫触、蛟龙怒。更凄绝、斜日新亭路。山河异，风景是，举目成今古。问何堪、沧桑危涕，兵火浮家，庾信生平，竟写江南赋。
浪淘沙慢 辛亥岁不尽五日作,清末民国初,朱祖谋,暝寒送、繁霜覆水，暗雨啼叶。檐铎敲愁乍急，帷镫颤影旋灭。剪不断、连环春绪叠。是当日、鸾带亲结，问故径、蘼芜梦何许，前尘竟抛撇。凄切。锦书寄远终辍。念玉几金床西风夜，缥缈胡雁咽。嗟揽断罗裾，宁信长别。恨肠寸折，明镜前、掇取中心如月。却刬连峰平于垤。黄尘拥、巨川顿竭。怒雷起、玄冬还夏雪。更千岁、倚杵天摧，厚地坼，深盟会与缠绵绝。
金缕曲 井上新桐植七年矣，周无觉抚之而叹曰，此手种前朝树也。斯语极可念，拈以发端,清末民国初,朱祖谋,手种前朝树。带虚廊、斜阳一角，阅人无语。乞向西邻斤斧底，曾共箨龙赦取。看玉立、亭苕如许。今日离披银床畔，问孤根、肯傍龙门否。一叶叶，战风雨。蟪蛄三两啼相诉。说年来、红凄翠惨，好秋谁主。刬地霜芜连天白，栖凤长迷处所。算乾净、犹馀吾土。眠坐清阴浑闲事，要岁寒、根干牢培护。盟此意，酹清醑。
国香慢 为曹君直题赵子固凌波图,清末民国初,朱祖谋,一帧湘魂。正捐珰水阔，泛瑟烟昏。江皋几丛憔悴，留伴灵均。日暮通词何许，有婵媛、北渚孤颦。国香纵流落，未许东风，换土移根。经年亡国恨，料铜槃冷透，铅泪潸痕。故宫天远，鹅管从此无春。补作宣和残谱，尽消凝、老去王孙。不成被花恼，步入鸥波，满袜秋尘。
虞美人 晚秋病起，浮家石湖,清末民国初,朱祖谋,经年未醒鸱夷梦。雁外荒波动。不须商略挂帆人。便与扁舟出世已无津。顽秋腰脚慵难理。久断伤高泪。故人书札堕西风。却道江山尘土我清空。
绮寮怨 兵后海上遇歌者朱素云,清末民国初,朱祖谋,乱柳香风吹店，酒帘河外青。傍水陌、细语残鹃，春阴底、唤上旗亭。中年哀丝怨竹，潜催换、鬓雪和梦惊。甚候烽、起灭江关，无人睇、故国尘暗生。怅怅病辞茂陵。铜仙去后，劫灰怕问昆明。气挟幽并，旧人是、米嘉荣，江南落花风景，且诉与、十年情。伤怀步兵。浇愁但愿醉，无泪倾。
曲玉管 京口秋眺,清末民国初,朱祖谋,野火黏堤，寒云啮垒，霜空竟日飞鸿响。客里登楼穷目，衰柳无行。尽回肠。冷眼论兵，愁心呷酒，无多景物供吟赏。最爱青山，也似北顾仓皇。寄奴乡。霸气消沈，剩呜咽、回潮东注，永嘉几许流人，惟馀叔宝神伤。感茫茫。又玉龙吹起，一片西风鳞甲，江山如此，几曲阑干，立尽斜阳。
洞仙歌 过玉泉山,清末民国初,朱祖谋,残衫剩帻，悄不成游计。满马西风背城起。念沧江一卧，白发重来，浑未信、禾黍离离如此。玉楼天半影，非雾非烟，消尽西山旧眉翠。何必更繁霜，三两栖鸦，衰柳外、斜阳馀几。还肯为、愁人住些时，只呜咽昆池，石鳞荒水。
水龙吟 麦孺博挽词,清末民国初,朱祖谋,峨如千尺崩松，破空雷雨飞无地。京华游侠，山林栖遁，斯人憔悴。一瞑随尘，九州来日，谅非吾事。正苍黄急劫，推枰撒手，浑不解，茫茫意。也识彭殇一例，怆前尘、飙轮弹指。长城并马，沧溟击楫，穷秋万里。归卧荒江，中宵破梦，惨春衰涕。更大招愁赋，湘魂纵返，甚人间世。
六幺令 和况夔笙,清末民国初,朱祖谋,碧纱烟语，恩怨无端的。分明宋墙东畔，帘箔几重隔。扶梦花镫宛转，不照伤心色。后期今夕。青天碧海，未道相思是无益。蜡苣灰犹有泪，惜别筵前滴。罗带诗本无题，出意机中织。千万秦筝素手，莫放危弦急。凤帷鸳席。能拚憔悴，知否金钗未堪擘。
高阳台 花朝渝楼同蒿叟作,清末民国初,朱祖谋,短陌飞丝，长波皱麴，市帘江柳争青。中酒年光，买春犹是旗亭。彩幡长记花生日，甚绿窗、儿女心情。尽安排、画桁吴缣，钿阁秦筝。白头未要相料理，要哀吟狂醉，消遣馀生。无主东风，博劳怨不成声。朦胧几簇东阑雪，算今年、又看清明。怕相逢、社燕归来，还诉飘零。
夜飞鹊 乙卯中秋,清末民国初,朱祖谋,金波暧斜汉，流照屏山。桦烛冷散青烟。珠帘欲上美人去，谁家今夜今年。当窗乱云雾，恣霓裳狂舞，换谱钧天。乘风汗漫，问琼楼、何似人闲。多事桂宫仙斧，七宝尚凌虚，装缀婵娟。阑外秋香泣露，移盘清泪，消尽金仙。广寒殿阙，怕常娥、不许流连。共孤光谁与，不成把盏，北望凄然。
霜花腴 九日哈氏园,清末民国初,朱祖谋,异乡异客，问几人、尊前忘了飘零。鸿响天寥，菊迟秋倦，池台乱倚霜晴。坐无老兵。负旧狂、休泣新亭。镇填胸、块垒须浇，酽愁不与酒波平。多难万方一概，便知非吾土，已忍伶俜。金谷吟商，玉山扶醉，消磨半日浮生。画阑更凭。莽乱烟、残照无情。要明年、健把茱萸，晚香寻旧盟。
醉翁操 劳玉初避地劳山，赋此寄怀,清末民国初,朱祖谋,嶕峣。单椒。诛茅。托而逃。谁招。千年故丘还其巢。白头心事飘萧。歌且谣。把臂旧渔樵。说此中几人我曹。令威去后，无梦归辽。幼安涕泪，消与白衣皂帽。山有木而风号。海有涯而波滔。思君无暮朝。心同媒何劳。斗柄带招摇。望京楼望天泬寥。
千秋岁 效连咏体，夔笙得前拍，予继声,清末民国初,朱祖谋,玉宇琼楼，绿尊翠杓。不分伤春蹙眉萼。花辞故枝忍烂漫，萍黏坠絮仍飘泊。宝奁金，锦衾铁，总成错。昨夜梦沈情事各。今夜梦回思量著。那惜行云楚台约。当初莫愁愁似海，而今瘦沈腰如削。四条弦，五纹绣，浑闲却。
戚氏 丁巳沪上元夕,清末民国初,朱祖谋,月明中。人间无主是东风。火合银花，倚交琪树，锦成丛。珑璁。好帘栊。歌莺舞燕惜悤悤。沧江倦客吟晚，际此三五几心同。市暖蛾闹，林暄鸦起，茜霞倒影仙蓬。算金钱换得，流水宵短，扑地春空。回首帝里游悰。鳌驾凤吹，迤逦趁青骢。瑶台路、翠娇红妩，管叠丝重。万芙蓉。绀蕊镜里衣香，尺咫步绮西东。岁华转烛，悄拍阑干，把盏北望朦胧。未是闲情绪，催霓唱彻，作弄春工。问取孀娥见否，便临花、对酒恁忡忡。年时笑语传柑，醉沾镐宴，一饷华胥梦。费念奴、憔悴清歌送。终古恨、萦损渠侬。剩夜窗、寸蜡衰红。念芳节、袖湿泪龙钟。甚春寒重，蕃街画鼓，曼衍鱼龙。
新雁过妆楼 和梦坡,清末民国初,朱祖谋,网户昏黄，飘镫近、盈盈蘸甲觞光。曼声不起，尘麝暗簌空梁。莫倚蛾眉怜短鬓，未秋镜影已先霜。少年场。奈何唤彻，沈恨周郎。天风无端应拍，便暮云驻得，肯驻斜阳。望京旧梦，沈醉不换悲凉。筝心更移更促，怕零落、十三金雁行。沧江晚，费个侬分付，今夕回肠。
洞仙歌,清末民国初,朱祖谋,推枕秋怀断。乍梦阑徙倚，初寒池馆。绕空廊露叶，远楼风雁。冥冥月气镫辉乱。问几度、安排平圃宴。闲箫管。甚叠遍霓裳，翻恨新生懒。辗转。酹愁酒醒，殢睡香消，易感难拚，漫与短发飘箫，冷却故园心眼。良天好夜终须见。要舞袖、联翩花底换。回醉眄。向当筵、击筑哀歌未辞晚。忍坐看。看点拍、江南怨。奈碧云无信，旧丛霜老谁家苑。
摸鱼子 马鞍山访龙洲道人墓，山在昆山县西北隅,清末民国初,朱祖谋,占城阴、颓云一角，有人持恨终古。书生满眼神州泪，凄断海东烟雾。坟上土。怕有酒能浇，踏遍桥南路。英游迟汝。向笙鹤遥空，不逢骞广，心事更谁诉。天难问，身世儒冠误否。凭渠笔力牛弩。铜琶无分中兴乐，消受此生栖旅。凭吊处。剩破帽疲驴，怅望千秋去。啼鹃最苦。要无主青山，有灵词客，来听断肠语。
好事近 灵隐夜归蒋氏湖庄作,清末民国初,朱祖谋,湖气郁衣巾，步入宝坊林月。耐得山亭泉冷，信肝肠如雪。出山十里蟪蛄声，闻根甚时歇。据槁安心随地，又南邻钟发。
紫萸香慢 焦山九日同病山、仁先、愔仲,清末民国初,朱祖谋,避尘尘、重阳杯斝，山灵肯惜吾曹。是悲秋扶病，办腰脚、一登高。送尽西风鸿阵，又天边霜信，骤薄青袍。剩松寥片石，乞与客题糕。问块垒、可能酒消。无聊。且话南朝。风落帽、手持螯。怕黄花冷觑，高城急雨，著意明朝。眼前插萸人瘦，尽流恨、去来潮。倚樵柯、上皇山路，暮云低尽，玄鹤不许人招。霜鬓自搔。
临江仙,清末民国初,朱祖谋,门柳低垂墙杏簇，临津珠箔人家。东风历历十年赊。谁将新社燕，衔送故枝花。上枕愁心无倚著，窥帷楼月西斜。细香飘梦泊天涯。天涯何处所，镫外绿窗纱。
六幺令 清明龙华寺薄游,清末民国初,朱祖谋,纸鸢风过，扶路饧箫热。江桥酒旗青处，草色裙腰接。扑水红英万点，过眼芳菲节。数声新鴂。秋千索外，唤起春人试罗屧。不信玄都梦里，历尽华发劫。百尺无主香台，断续残钟咽。鸡酒招魂几许，钱纸灰成蝶。照人啼靥。端端正正，却是桃花旧时月。
洞仙歌,清末民国初,朱祖谋,年年明月，照高楼无恙。只是清宵易惆怅。算姮娥识我，不为闲愁，飞动意、把盏凄然北向。酒醒乌鹊起，一碧云罗，遥指虚无断征鞅。知道有前期，对影闻声，甚邈隔、万重山样。须信是、琼楼不胜寒，犹自有愁人，白头吟望。
丹凤吟,清末民国初,朱祖谋,坐拥连床缃缥，带草春窗，英光深烛。真珠船到，开卷蠹尘轻簌。元和蜕取，义熙题遍，尽有书城，能消陵谷。过眼云烟漫省，唤起词仙，一笑来伴幽独。按谱笛中世换，旧蘋断碧凄剩馥。蔓草王风感，甚芳椒疏雨，清事能续。吟边今古，一抹弁峰寒绿。送尽飞鸿，三径晚、憺凭阑心目。古芸隐处，珍重文字福。
金缕曲 寿闰生弟六十,清末民国初,朱祖谋,无怪吾衰矣。算阿连、左弧悬到，齐头甲子。湖海平生轻离合，颇负夜寒姜被。溯别恨、峡流牂水。犹有沧江容一卧，便安排、风雨连床计。秋色在，雁行里。篆盘婆律香云起。待商量、归心与问，闻思大士。咫尺苕山家何许，茅屋石田而已。且生事、醉乡料理。四海子由真键者，几沧桑、自笑难兄弟。吾意托，小山桂。
虞美人,清末民国初,朱祖谋,黄昏笛里梅风起。蔓草罗裙地。满阑红萼总宜簪。不道尊前消减去年心。何郎词笔垂垂老。坐被花成恼。月寒江路唤真真。一缕清愁犹著故枝春。
摸鱼子 龙华看桃花,清末民国初,朱祖谋,懒能探、劫馀芳信，年年闲了游骑。祗林依旧霞千树，娇入上春罗绮。红十里。还一掩一层，淡沱烟光里。东风旋起。悄不似仙源，将家小住，便作避秦计。玄都梦，消与金门游戏。梦回惆怅何世。华鬘天也无香色，说甚道场兴废。空徙倚。怕轻薄芳姿，未省伤春意。刘郎倦矣。任题遍花笺，都无好语，剩溅感时泪。
鹧鸪天 越日重游，遂访石芝居士,清末民国初,朱祖谋,百队行春迤逦车。千林步绮浅深霞。阴晴并日如中酒，哀乐临年各为花。花梦短，酒悲赊。甘抛有尽送无涯。道人不对东风笑，扫地焚香自作家。
水龙吟 沈寐叟挽词,清末民国初,朱祖谋,十年轻命危阑，望京遂瞑登楼眼。虞渊急景，伶俜已忍，须臾盍缓。沈陆繁忧，排阊旧梦，一朝悽断。痛招魂无些，宣哀有诏，经天泪，中宵泫。垂死中兴不见。掩山丘、风回云偃。浯溪撰颂，茂陵求稿，湛冥何限。我独悲歌，紫霞一去，凄凉九辩。剩大荒酹取，人天孤愤，觅灵均伴。
鹧鸪天 龙凤兜展彦称弟墓,清末民国初,朱祖谋,纸蝶风旋土一堆。无多老泪著寒灰。残鹃锦树啼还咽，小雁炉峰梦不回。身后事，眼前来。青山须办骨同埋。便能世世为兄弟，知否人间更可哀。
惜黄花慢 仁先以旧京移菊，经岁作花，倚声征和,清末民国初,朱祖谋,楚客情芳。镇梦馀避得，酹月春觞。闭门成世，悄偎鬓白，托根耐晚，羞染蜂黄。抱花愁问伶俜蝶，旧篱畔、堪此凄凉。念帝乡。荐秋俊赏，飘换繁霜。十年卧隔沧江。溅露英数点，老泪柴桑。后期孤许，楚筠晚节，前尘半落，燕麦斜阳。瘦姿不敢伤迟暮，为珍重、帘底秋妆。最断肠。夜衾万感幽香。
薄倖,清末民国初,朱祖谋,后堂芳树。逗一霎、黄昏意绪。未惯得、春魂无检，轻绕河桥风絮。甚卧枝、花发东园，春根重上相思句。便彩箑翻歌，金尊颠酒，催合邻箫新谱。也自解、连环误。浑不耐、绿窗鹦语。几曾知门外，飘红无地，等闲却倩游丝驻。不关风雨。但恹恹、泪眼天涯，望断无寻处。危阑遍倚，心结行云成缕。
浣溪沙 其一 和病山、蕙风即席之作,清末民国初,朱祖谋,解道伤心是小颦。分明怨恨曲中论。世间原有蕊珠人。妙舞折腰翻地锦，清吭飘泪簌梁尘。满衣犹是故山云。
浣溪沙 其二,清末民国初,朱祖谋,未必天花及我身。占人怀抱是歌颦。红毹翠幕一逡巡。翻劫枯禅参圣解，哀时闲泪赚词人。不关梦里楚台云。
清平乐 何诗孙为梅兰芳北归画卷征题,清末民国初,朱祖谋,残春倦眼。容易花前换。萼绿华来芳晼晚。消得闲情诗卷。天风一串珠喉。江山为祓清愁。家世羽衣法曲，不成凝碧池头。
高阳台 过苍虬湖舍,清末民国初,朱祖谋,吹剑驱愁，挥杯劝影，湖上重与温存。一弄荒波，客来犹道闲身。隔年缥缈钧天梦，傍清钟、忍断知闻。袖香熏，携向虚堂，还熨诗痕。遮门不是闲烟水，洗秋心最苦，更托鹃春。小阁通明，夜深孤月寻人。褰裳手把芙蓉朵，问目成、可记灵均。便从君，把臂黄华，相守孤根。
临江仙 此辛酉岁暮同寐叟作，叟目为调高意远者也。稿佚不复省，慈护世讲检叟遗箧得之,清末民国初,朱祖谋,留与眼前资痛饮，不须遣尽闲愁。徘徊明月在高楼。挥觞疑有待，吹笛未宜休。人事音书寥寂久，梦来跃马神州。中宵揽涕不能收。有情歌小海，无女睇高丘。
烛影摇红 乙丑元日和闰枝,清末民国初,朱祖谋,野哭千家，闭门不恨春光浅。年时仙仗簇朝正，瞻座香飘殿。投老沧江卧晚。怕安排、黏鸡画燕。尽情镫火，多事屠苏，今朝心眼。留命何年，饰巾那计流光换。梦魂犹自点朝班，谁道长安远。再拜鹃声咽断。倚危阑、飘风鬓短。为谁消息，爆竹东邻，青幡孤颤。
小重山 苍虬示红豆诗，愧不能和，拈此报之,清末民国初,朱祖谋,南国春芳又一时。背人开玉合，意凄其。枉抛红泪惜前期。愁根蒂，惟有锦鹦知。无力护琼枝。东风休再种，有情痴。年来心事在江蓠。浑不称，头白赋相思。
鹧鸪天 广元裕之宫体八首 其一,清末民国初,朱祖谋,生小仙娥不自妍。璧台金层误婵娟。几曾宛转酬千琲，已忍伶俜过十年。虬箭水，鹊炉烟。无端芳会散金钱。帘栊早是愁时候，争遣新寒到外边。
鹧鸪天 其二,清末民国初,朱祖谋,金斗馀薰向夕凉。扑帘真见倒飞霜。窃香凤子纷成队，撼局猧儿太作狂。三叹息，百思量。回肠断尽也寻常。镜前新学抛家髻，犹被狂花妒浅妆。
鹧鸪天 其三,清末民国初,朱祖谋,微步尘波避洛神。玉颜团扇与温存。牵牛夜殿怜私语，骑马宫门拜主恩。翻覆雨，合离云。经年才雪旧啼痕。清狂一往宁无悔，却绣长幡礼世尊。
鹧鸪天 其四,清末民国初,朱祖谋,罢转歌喉道胜常。多生争忍不疏狂。直饶在发为芗泽，未愿将身作枕囊。蟾啮锁，鹊横梁。东家著意在王昌。情知薄倖青楼梦，且坐佳人锦瑟旁。
鹧鸪天 其五,清末民国初,朱祖谋,闻道婵媛北渚游。东风连苑冷于秋。无多装缀花宫体，禁断排当鞠部头。欢易散，梦难留。女床鸾树向人愁。红蚕憔悴同功茧，缫尽春丝未放休。
鹧鸪天 其六,清末民国初,朱祖谋,临镜朦胧懒卸钗。无聊啼笑枉多才。探看青鸟沈欢讯，横卧乌龙本妒媒。笙字错，锦梭回。肯将心力事妆台。不知下九还初七，且叠红笺寄恨来。
鹧鸪天 其七,清末民国初,朱祖谋,未必芳期未有期。等闲蜂蝶剧娇痴。侧商小令翻新水，卷地狂香发故枝。风雨里，苦禁持。有人低唱比红儿。才知满树金铃系，未省秋人落叶悲。
鹧鸪天 其八,清末民国初,朱祖谋,历劫相思信不磨。亲将双带绾香罗。未灰蜡苣拚成泪，垂绝鹍弦忍罢歌。休踯躅，已蹉跎。珊鞭拗折负恩多。人间会有相逢事，奈此青春怅望何。
望江南 其一 杂题我朝诸名家词集后,清末民国初,朱祖谋,湘真老，断代殿朱明。不信明珠生海峤，江南哀怨总难平。愁绝庾兰成。
望江南 其二,清末民国初,朱祖谋,苍梧恨，竹泪已平沈。万古湘灵闻乐地，云山韶濩入悽音。字字楚骚心。
望江南 其三,清末民国初,朱祖谋,争一字，鹅鸭恼春江。脱手居然新乐府，曲中亦自有齐梁。不忍薄三唐。
望江南 其四,清末民国初,朱祖谋,云海约，明镜已秋霜。但愿生还吴季子，何曾形秽汉田郎。归老有纑塘。
望江南 其五,清末民国初,朱祖谋,迦陵韵，哀乐过人多。跋扈颇参青兕气，清扬恰称紫云歌。不管秀师诃。
望江南 其六,清末民国初,朱祖谋,江湖老，载酒一年年。体素微妨耽绮语，贪多宁独是诗篇。宗派浙河先。
望江南 其七,清末民国初,朱祖谋,兰锜贵，肯作称家儿。解道红罗亭上语，人间宁独小山词。冷暖自家知。
望江南 其八,清末民国初,朱祖谋,消魂极，绝代阮亭诗。见说绿杨城郭畔，游人齐唱冶春词。把笔尽凄迷。
望江南 其九,清末民国初,朱祖谋,留客住，绝调鹧鸪篇。脱尽词流芗泽习，相高秋气对南山。骎度衍波前。
望江南 其十,清末民国初,朱祖谋,长水畔，二隐比龟溪。不分诗名叨一馔，居然词派有连枝。人道好埙篪。
望江南 其十一,清末民国初,朱祖谋,南湖隐，心折小长芦。拈出空中传恨语，不知探得颔珠无。神悟亦区区。
望江南 其十二,清末民国初,朱祖谋,回澜力，标举选家能。自是词源疏凿手，横流一别见淄渑。异议四农生。
望江南 其十三,清末民国初,朱祖谋,金针度，词辨止庵精。截断众流穷正变，一镫乐苑此长明。推演四家评。
望江南 其十四,清末民国初,朱祖谋,舟如叶，著岸是君恩。一梦金梁馀旧月，千年玉笥有归云。片席蜕岩分。
望江南 其十五,清末民国初,朱祖谋,无益事，能遣有涯生。自是伤心成结习，不辞累德为闲情。兹意了生平。
望江南 其十六,清末民国初,朱祖谋,娱亲暇，馀事作词人。廿载柯家山下客，空斋画扇亦前因。成就苦吟身。
望江南 其十七,清末民国初,朱祖谋,秋醒意，抱碧契灵襟。生长茝兰工杂佩，较量台鼎让清吟。欣戚导源深。
望江南 其十八,清末民国初,朱祖谋,甄诗格，凌沈几家参。若举经儒长短句，岿然高馆忆江南。绰有雅音涵。皋文说，沆瀣得庄谭。感遇霜飞怜镜子，会心衣润费炉烟。妙不著言诠。
望江南 其十九,清末民国初,朱祖谋,穷途恨，斫地放歌哀。几许伤春忧国泪，声家天挺杜陵才。辛苦贼中来。
望江南 其二十,清末民国初,朱祖谋,香一瓣，长为半塘翁。得象每兼花外永，起孱差较茗柯雄。岭表此宗风。
望江南 其二十一,清末民国初,朱祖谋,招隐处，大鹤洞天开。避客过江成旅逸，哀时无地费仙才。天放一闲来。
望江南 其二十二,清末民国初,朱祖谋,闲金粉，曹郐不成邦。拔戟异军成特起，非关词派有西江。兀傲故难双。
望江南 其二十三,清末民国初,朱祖谋,双飞翼，悔杀到瀛洲。词是易安人道韫，可堪伤逝又工愁。肠断塞垣秋。
望江南 其二十五,清末民国初,朱祖谋,雕虫手，千古亦才难。新拜海南为上将，试要临桂角中原。来者孰登坛。
小重山 晚过黄渡,清末民国初,朱祖谋,过客能言隔岁兵。连村遮戍垒，断人行。飞轮冲暝试春程。回风起，犹带战尘腥。日落野烟生。荒萤三四点，淡于星。叫群创雁不成声。无人管，收汝泪纵横。
齐天乐 乙丑九日，庸庵招集江楼,清末民国初,朱祖谋,年年消受新亭泪，江山太无才思。戍火空村，军笳坏堞，多难登临何地。霜飙四起。带惊雁声声，半含兵气。老惯悲秋，一尊相属总无味。登楼谁分信美。未归湖海客，离合能几。明日黄花，清晨白发，飘渺苍波人事。茱萸旧赐。望西北浮云，梦迷醒醉。并影危阑，不辞轻命倚。
高阳台 除夕闰生宅守岁,清末民国初,朱祖谋,药裹关心，梅枝熨眼，年光催换天涯。彩胜迷离，忘情红入镫花。常时风雨联床地，付冷吟、闲醉消他。更休提，束带鸣鸡，列炬飞鸦。惊心七十明朝是，甚两头老屋，旧约长赊。醉倚屠苏，宁知肝肺槎枒。干戈满目悲生事，对阿连、休话无家。却因依，北斗阑干，凝望京华。
一丛花 雨过废园，见杏花,清末民国初,朱祖谋,云阴如墨罨颓垣。匀注锦成斑。谁言窈窕宜宫体，梦不到、飘麝阑干。消息雨声，无人报与，各自度春寒。背飞双燕著花端，欲语会人难。芳春似客垂垂老，断无分、回汝頩颜。怊怅坏妆，消磨闲醉，应胜醒时看。
定风波 丙寅九日,清末民国初,朱祖谋,过眼黄花七十场。无诗负汝只倾觞。老去悲秋成定分。才信。便无风雨也凄凉。已自上楼筋力减。多感。雁音兵气极沧江。摇落万方同一概。谁在。阑干闲处恋斜阳。
鹧鸪天 简苏堪，时将营寿藏，丐其书碑，碑曰彊村词人之墓,清末民国初,朱祖谋,敢学邠乡画古图。却师表圣构元庐。头皮留在还看镜，心力抛残但覆瓿。蝼蚁饱，马牛呼。姓名官职总区区。丰碑几许征西字，消得先生点笔无。
隔浦莲近 非园盆荷秋放一花，感赋,清末民国初,朱祖谋,鸳鸯凉梦过了。秋被西亭窈。罢舞霓裳队，明年约红情绕。霞艳妆避晓。湘娥笑。倩影凌波小。为花恼。西风嫁晚，房空心苦颠倒。闲鸥冷觑，分共涉江人老。尘镜攲槃剩自照。凄调。双蕖流怨多少。
瑞鹤仙,清末民国初,朱祖谋,雨怀凄不断。又西风、飘送离行江雁。衰镫耿虚馆。正慵抛书帙，病疏醪盏。孤悰易倦。忖相思、春灰宛转。料沈鳞不寄，芳音怨入，最高楼畔。须念。带围宽窄，篝被寒温，镜颦深浅。无人看管。谁料理，梦云乱。怕罗帷烛背，玉钗敲著，不省天涯泪眼。算青骢、便有来时，岁华渐晚。
六丑 吴门听枫园僦舍，十年来三易主人矣。戊辰闰春偶过其地，海棠一树，摧抑可怜，凄对成咏,清末民国初,朱祖谋,料芳姿记省，护烛底、轻阴池阁。夜深照妆，妆成春妒却。铅黛零落。梦绕秋千地，卧枝红妩，晕锦围成幄。娇多叵耐金铃索。泪点冰绡，颜酡羽爵，十年旧香依约。甚偎阑一饷，情绪还恶。银屏珠箔。奈孤根误托。海燕移家惯，无驻泊。绿章负了前诺。有幽单万感，阿环能觉。相思断、锦城天角。才知道、薄倖东风，不管等闲哀乐。斜阳瘦、犹恋红萼。怕缭墙、乱水飘花去，无人念著。
丹凤吟 寄怀陈述叔岭南,清末民国初,朱祖谋,俊赏霜花腴谱，韵起孤弦，秋蓬书客。兰荃盈抱，宜称赋情南国。歌成鬓改，老怀慵问，度厄莺花，招人萝薜。自著闲身句里，未忍伤春，春去留泪沾臆。却遣天涯怅望，暮云顿合无尽碧。袖底瑶华满，晦鸡鸣风雨，心素能惜。沧洲期在，落月照梁颜色。蔓草王风，身世感、共低垂头白。几时把臂，迎梦江路识。
宴山亭,清末民国初,朱祖谋,倾国春姿，金屋弄妆，照靥娇霞添妩。朱帔翠璎，蘸笔天香，弹压洛阳新谱。换劫燕脂，尚皴染、瑶台风露。分付。伴流落胡沙，杏花词句。曾是端冕群芳，又玉案宫绡，尽情抬举。衔花鹿去，挂榜人来，依稀朵云萦护。几阕清平，应未称、倚声家数。愁伫。红萼久、无人为主。
好事近 赋朱庵台桂，桂为明季一老尼手植，枝柯四周蟉结，累八九层，如浮屠状，庵在秀州南堰,清末民国初,朱祖谋,遗世广寒仙，香界别开蟾户。一例恒沙劫换，比月盘松古。色身不碍被黄絁，糁地碎天布。遮莫穷檐薪尽，供箨龙斤斧。
鬲溪梅令 己巳元日赋，示诘禅,清末民国初,朱祖谋,换年箫鼓沸邻东。故情空。镜里凋颜，不媚烛花红。思悲今已翁。闲门芳信比人慵。问东风。留命伤春，深浅酒杯中。去年同不同。
花犯 巢园樱花，周海泉索赋,清末民国初,朱祖谋,亸轻阴，娥娥怨粉，东风殢沈醉。万姝娇睇。浑未谱群芳，催赋多丽。倚天照海摇花气。仙云临镜起。问岛客、移根何许，阑干心万里。南飞寄栖一枝安，藏春处最好，玉窗闲地。香梦稳，浑不羡、绛都芳事。愁心托、晚莺细语，遮莫到、东邻妍睐里。要障取、十围宫锦，金铃从料理。
过秦楼,清末民国初,朱祖谋,雨澈蝉音，叶温禽梦，竟日水窗吟断。题门字少，坐佛斋空，著意玩他炉篆。多事料理闲身，期客绳床，憎人腰扇。要披襟独往，栖心闲地，自饶疏散。休再说、赐葛含风，倾杯承露，梦绕翠寒亭畔。流尘巷色，飘鼓街声，不称曳筇心眼。楼望帘栊未灯，连海元云，云涯人远。坐清宵不去，禁惯单衣露点。
木兰花慢 感春，和苍虬,清末民国初,朱祖谋,问东阑瘦雪，尚消得，几清明。是拆绣楼台，差池燕羽，佻巧鸠鸣。金铃。未知系处，更苍苔、颠倒藉红英。禁断寻芳意绪，交加中酒心情。多生。有客惜香盟。愁检瘗花铭。渐数尽番风，强扶倭堕，还忍伶俜。阴晴。问春未准，怕到头、开落总无声。梦里催归杜宇，香车不劝逢迎。
菩萨蛮,清末民国初,朱祖谋,温温药鼎虫吟细。倦怀不问残灯事。江雁破愁眠。薄帷搴晓寒。壶觞疏点检。酒病秋深浅。不用忖腰围。新来罗带垂。
齐天乐 其一 苍虬赴天津，寄示渡海四十韵，倚歌赋答,清末民国初,朱祖谋,麻鞋一著无归意，沧溟纵心孤往。尽室装寒，循涯客返，离恨秋潮同长。行吟肮脏。要留命桑田，故躔回向。自理哀弦，北征谁省杜陵唱。回风独树渐晚，去舷攀未得，歧路惆怅。鼓角中原，烟波大泽，何地堪盟息壤。孤光近傍。胜愁卧荒江，白头吟望。梦款音书，度楼南雁响。
齐天乐 愔仲别六年矣，枉句见怀，率酬一解 其二,清末民国初,朱祖谋,孤臣江海湛冥后，心肝十年归奉。杜老麻鞋，冬郎画烛，长结觚棱昔梦。吴钩坐拥。肯老去销沈，向来飞动。攲侧乾坤，不辞辛苦日华捧。白头轻赋去国，路歧终古意，拚倒芳瓮。斗北攀依，周南濩落，千里月明仍共。疏麻折送。尚著意盟鸥，岁寒珍重。越客吟成，病肩霜夜耸。
芳草渡 还乡未旬，旋复别去，经碧浪湖作,清末民国初,朱祖谋,滴梦雨，又涨绿霜波，细尘麴洒。照落枫临岸，丹黄对展岩画。林表蟾镜挂。迎扁舟东下。渐岁晚，缱绻寒卮，却背乡社。牵惹。酒悲顿起，倦理双溪渔隐话。便赢取、青山落手，沈吟钓竿把。荡人海气，恣曼衍、鱼龙修夜。问甚日，细听回帆鼓打。
石湖仙 味榄翁载旧燕讨春邓尉，归赠梅枝，翛然如见似人也,清末民国初,朱祖谋,风怀消尽。渐抛断年时，西崦香讯。谁为小红簪，理诗狂、鸱夷起趁。烟萝携手，想并照、清泉红粉。无分。伴翠禽、纸帐啼引。月明暗香动处，散江城、笛中旧恨。冻驿黄昏，定怯玉肌皴损。竹外枯苔，雪边衰鬓。款春成韵。花梦稳，清寒夜永须忍。
倦寻芳 题吷盦藏大鹤山人词墨,清末民国初,朱祖谋,断铭鹤蜕，零楮蟫栖，芳卷谁理。头白伤春，词客有灵孤寄。恨墨香沾新箧衍，哀弦心在闲宫征。旧江南，怕湖山劫换，倚声无地。好看取、丛残收拾，一样生平，云海愁思。缃素连情，中有楚兰闲泪。珠玉故多临水感，文章何止藏山事。待招魂，小城隈，笛声不起。
东坡引 庚午岁除,清末民国初,朱祖谋,拖筇悭雪霁。探梅误年例。一炉商陆闲窗底。瞢腾惟有睡。瞢腾惟有睡。椒花罢颂，屠苏无味。更禁断、宜春字。乡儿解叩承平事。新年明日是。新年明日是。
浣溪沙 元夕枕上作,清末民国初,朱祖谋,连夕东风结苦阴。通明帘幕却偎衾。病躯无复酒怀侵。止药强名今日愈，探芳越减去年心。月华人意两冥沈。
三姝媚 寒食梵王渡园作,清末民国初,朱祖谋,闲芳明倦眼。殢馀寒林亭，冶春过半。笑靥临池，有露桃依旧，避人妆面。伫立妍香，花信与、东风俱换。野水鳞鳞，不上金杯，茗怀深浅。随地登楼能惯。便冷节相携，暗愁轻遣。报答风光，要水漘烟次，小诗寻遍。软脚行芳，明月事、筇枝先懒。坐久夕阳逾好，归轮漫转。
汉宫春 真茹张氏园杜鹃盛开，后期而往，零落殆尽，歌和榆生,清末民国初,朱祖谋,凄月三更，有思归残魄，啼噣能红。伤春几多泪点，吹渲阑东。绡巾揾湿，试潮妆、微发琼钟。新敕赐，一窠瑞锦，昭阳临镜犹慵。携榼却悭才思，惹津桥沈恨，撩乱花茸。芳华惯禁闲地，不怨东风。鹤林梦短，委孤根、竹裂山空。三嗅拾、馨香细泣，何时添谱珍丛。
渡江云 望苍虬不至，倚此致怀,清末民国初,朱祖谋,春装喧远素，倚楼倦睫，雁外数南程。旧京花事减，去住无端，坐阅柳条青。催人怨鴂，背夜月、啼到无声。何计寻、白头料理，聚散隔年情。消凝。炉烟依恋，药裹流连，分萍蓬不定。浑未忘、延秋湖舸，话雨床灯。心魂老去须相守，办岁寒、尊酒平生。吟望苦，终期共惜伶俜。
风入松 病闲戏述,清末民国初,朱祖谋,鬓丝微飏药烟尘。倚病得修薰。浮生已觉蘧蘧梦，剩佛香、一分随身。乱帙匡床坐拥，依然栖稳秋魂。公言难得绿衣新。天厌苦吟人。扁舟出世非吾惜，问挂帆、底事逡巡。雁外惊波满目，后期多定无津。
应天长 海绡翁客秋北来，坐我思悲阁谈词，流连浃旬，吴湖帆为作图饯别。翁示新章，借其起句答之,清末民国初,朱祖谋,王风蔓草，歧路乱花，萍蓬逝水迟合。老去庾郎萧瑟，相思素笺叠。哀时意，悭问答，漫料理、曼吟囊箧。梦回处、一笑南云，卷送帆叶。同抱岁寒心，旧赏新欢，弦外最清发。作弄断鸿踪迹，凉风动天末。芳馨在，双醉颊。悄未隔、美人明月。待飞盏、共酹前修，随分闲业。
鹧鸪天 辛未长至口占,清末民国初,朱祖谋,忠孝何曾尽一分。年来姜被减奇温。眼中犀角非耶是，身后牛衣怨亦恩。泡露事，水云身。枉抛心力作词人。可哀惟有人间世，不结他生未了因。
高阳台 残雪,清末民国初,朱祖谋,飘树烟零，封阶粉退，馀寒犹冱菭文。画意无多，寻常埋没芳尘。斜阳著意相怜惜，是愁心、不耐温存。且销他、一额凉蟾，来伴深尊。东阑步玉人归否，剩篝香半灺，衾绣孤温。依约檐声，隔帘滴到黄昏。朝来便化春潮去，问何人、省识冰魂。谢东风、不当花看，为刬愁根。
木兰花慢 题半塘老人秋窗忆远图，图为况夔笙舍人拓寄江总栖霞残碑而作,清末民国初,朱祖谋,冶城山翠里，几深浅，白门潮。恁壁满花秾，等闲换了，碑老菭彫。迢迢。荡青溪恨，有沧桑、依样惹魂销。眼底江鸿不落，天边辽鹤空招。岩椒。禅语况凄寥。无句挽仙桡。算抗疏功名，分笺伴侣，一例飘萧。今宵。酒醒月落，怕西风、吹雪上颠毛。卷起一封翠墨，伤心都付南朝。
鹧鸪天,清末民国初,朱祖谋,玉护香围忆未真。相思酒畔惹春根。前身莲叶溪头水，后夜梨花梦里云。人有信，事无痕。浅吟闲醉莫销魂。圆蟾未上斜阳落，数尽新鸿且闭门。
满江红 鹜翁营生圹于半塘之麓，赋词广征同人和作，谓他日刻之山中，视螭首丰碑，风味当差胜也,清末民国初,朱祖谋,不信词仙，到今日、埋愁无地。手提得、养生四印，寤歌独寐。污漫故耽尘外赏，虺隤未换人闲世。傍要离、穿冢尔何心，长安市。文字障，欋椎事。分付与，东流水。算不如料理，杉湖归计。纳息开轩谁伴侣，闭关荷锸终儿戏。问神山、风引辄回舟，如何是。
瑞鹤仙,清末民国初,朱祖谋,车尘萝薜碍。有杳浦琴尊，旧巢痕在。寒流凤城背，又西峰半萼，向人横黛。佳邻惯买。便家具、残书共载。惜馀香、凄入珍丛，容易酒边憔悴。休怪。百年乔木，三宿空桑，等闲一嘅。吾庐恁爱。藏身耳，万人海。属劳禽须识，风枝三币，莫当栖香客待。倦黄昏、愁倚荒阑，瘦藤独对。
浣溪沙 西塘感旧,清末民国初,朱祖谋,曲里春魂未可招。横塘笛起雨潇潇。湿烟寒柳驿西桥。一水将愁销旧约，乱峰如笑理新娇。今年闲煞木兰桡。
南浦 春水，用碧山韵,清末民国初,朱祖谋,南浦縠纹生，是昨宵雨痕，新黛吹染。一碧暖溶溶，天涯路、江郎暗魂销遍。伤春刻意，旧情羞学回波浅。锦鳞欲寄无好梦，肠断东流花片。几回聚别江干，看渚宿文鸳，樯留乳燕。凄绝浣纱人，啼妆映，不浣泪珠千点。通辞微托，镜澜销尽年时怨。小风何事吹眉皱，依旧归舟天远。
翠楼吟 咫村藤花,清末民国初,朱祖谋,珠络黏霞，琼台缀粉，东风万红相倚。年涯惊暗换，荡帘角、垂垂芳意。流苏春底。有倦羽偎啼，闲蜂留睡。谁料理。晚烟一架，比人憔悴。似记。嘉侣琴尊，对郁蟠寒碧，学成奇字。轻阴圆几簇，尚妆点、东邻花事。平原荒矣。渺一曲云回，双阑风起。休辞醉。许郎今日，乱愁盈纸。
绮寮怨 咫村夜集，用清真韵,清末民国初,朱祖谋,堕地酴醾如雪，晚莺呼酒醒。尚著眼、隔水帘栊，垂杨色、绿上空亭。鸥边新愁已到，尊前客、怕拂丝鬓青。悄倚阑、满目风花，平泉地、散落羁思盈。未省倦游去程。吴阊影事，何时叠鼓投琼。翠杓波清，十年话，带愁听。沈沈夜镫无语，总销尽，故园情。花飞凤城，东风较梦短，铅泪零。
丹凤吟 和半塘四月二十七日雨霁之作，依清真韵,清末民国初,朱祖谋,断送园林如绣，雨湿朱幡，尘飘芳阁。黄昏独立，依旧好春帘幕。分明俊侣，霎时乖阻，镜凤盟寒，衫鸾妆薄。漫托青禽寄语，细认银钩，珠泪潸透笺角。此后别肠寸寸，去魂总怯波浪恶。夜暝天寒处，拚铅红都洗，眉翠潜铄。旧情未诉，已是一江潮落。红烛玉钗恩易断，悔圆纨重握。影娥梦里，知甚时念著。
念奴娇 同理臣、半塘观荷苇湾，用白石韵,清末民国初,朱祖谋,采香梦醒，涉江人、不是年时吟侣。娖队鸳鸯偷眼下，狼藉花无重数。锦溆风多，珠房凉重，那更连天雨。江南多恨，老仙休唱愁句。薄暮。隔岸争翻，田田新曲，断送箫声去。一镜闹红谁管得，凄入笛船烟浦。罗扇单寒，朱阑憔悴，莫办移家住。残蝉无赖，日斜嘶断归路。
还京乐 和清真,清末民国初,朱祖谋,乱蛩絮，入夜羁愁，似发慵为理。坐镫窗无酒，但嫌隔院，清歌空费。望断鸿天际。西楼镜约馀香委。旧梦醒，销与点滴，江南残泪。记屏山底。有釭花双照，兰情半掬，依前离别气味。天涯尽说归期，总孤他、玉容桃李。怅年年，犹去翼窥帘，凉萤在水。纵约双鱼腹，江波不照愁悴。
凤池吟 春冰,清末民国初,朱祖谋,步怯琼妃，旧凌波处，缬影浅砑文漪。记玉人夜嚼，润回香吻，凉沁柔肌。消受聪明，小瓯圆镜是年时。东风解把，兰舟催发，无计留伊。欢悰渐冷如水，趁茸窗烘砚，写寄相思。料倾脂河畔，翠鳞才上，锦字犹迟。成片春愁，断红和泪蹙流澌。销除未，晕壶心、玉唾丝丝。
解连环 秋千,清末民国初,朱祖谋,絮花池阁，护双双画板，浅春低络。笑弄影、一态婵娟，挂不定闲愁，燕飘莺泊。莫赌身轻，有人在、隔墙窥著。放罗衣窣地，自整凤钗，鬓蝉还掠。西园俊游似昨，委菭阴绣柱，容易吹落。问甚日、重倚春娇，便满眼相思，背面难托。梨月溶溶，镇闲煞、东风红索。剩当时、手香凝处，细蜂倦扑。
卜算子 其二,清末民国初,朱祖谋,谁赚小红来，谁放杨枝去。清笑墙东总未知，枉费何郎句。老子会婆娑，不管闲风雨。何似金仙两手空，目断天花舞。
氐州第一 瞻园前辈见示酒边新作，半塘和之，蒙复继声。用清真韵,清末民国初,朱祖谋,轻薄筝尘，零乱钿粉，当筵恨压眉小。密绪连环，清吭掩扇，凄隔秦天缥缈。蕃马屏风，有暗月、窥人偷照。玉杵深盟，金钱浅掷，顿催欢老。八九惊乌依树少。定输与、羁雌鸣绕。毳幕恩新，珠田梦远，蓦并归愁抱。惹花前、闲泪落，停杯处、相看一笑。谁打鸳鸯，锦塘空、孤眠到晓。
渡江云 拈清真韵送客游江左，亦劳者之歌也,清末民国初,朱祖谋,新寒罗被觉，蔽帘雨急，一雁堕圆沙。梦醒和泪别，海燕深栖，妒入莫愁家。啼红满镜，悄自惜、薄媚铅华。千万丝、白门杨柳，浑未称藏鸦。空嗟。孤飞青鸟，双引黄骢，并颓波东下。亲觑著蓬莱尘暗，秋鹢文纱。回桡荡作江南怨，破暝色、霜在苍葭。惆怅极，归期还问釭花。
浣溪沙 为玉遐题红楼隔雨图,清末民国初,朱祖谋,猩色屏回十二山。镜中长误两愁鸾。停镫犹待梦轻还。扶枕露香花绰绰，竟床秋浪玉潺潺。新凉分不到郎边。
好事近 九日坐天游阁,清末民国初,朱祖谋,短发渐飘萧，欺帽轻飙无力。强与风光流转，欠黄花消息。绕池行怯晚寒生，薄酒那禁得。一带苍山无语，是谁家秋色。
减字木兰花 儗樵歌,清末民国初,朱祖谋,无愁可解。底事年年逋酒债。不道愁深。梦里银屏夜夜心。极天霜信。眼看秋山摇落尽。焉用归舟。决驾飞鸿阅九洲。
鹧鸪天 儗放翁,清末民国初,朱祖谋,镇日矾头压短垣。今年屋后断潺湲。青松未必妨贤路，白发公然有责言。驰騄耳，控黄肩。较量百计让邱樊。曝然放杖东归耳，安用人闲下泽辕。
清平乐 儗日湖,清末民国初,朱祖谋,水沈烟冻。袅断江南梦。夜夜单衾金缕凤。未省新愁轻重。西楼雁字行行。酒醒越地凄凉。不怨那回轻别，只差没个商量。
步蟾宫,清末民国初,朱祖谋,昨宵圆月今宵雨。尽猜度、阴晴无据。沈沈酒病不成眠，笼画烛、销磨秋句。西园一霎衰红舞。料如水、年涯难驻。残秋纵不抵秾春，何苦任、昏鸦催去。
惜秋华 校梦龛社集，赋雁,清末民国初,朱祖谋,暮雨南楼，蓦声声、带得边愁一片。羁枕正悽，西风燕归催换。玉关字侧黄昏，断影掠、钿筝心眼。年年。是衡阳、极浦春程流转。千里故人远。料江湖梦稳，不关寒暖。减烛误，秋橹到，酒醒肠断。天涯满目云罗，莫赚它、春波鸥伴。谁惯。有长门、月明镫暗。
齐天乐,清末民国初,朱祖谋,龙池浅色东风缓，春光管城先透。三起三眠，一波一磔，妆点销寒时候。酥钿九九。换新样宫绡，墨尘双逗。鹊尾香中，几呵挥翰玉堂手。清吟天上事远，御屏宣侍处，玉案茸袖。六琯光阴，百年文物，不是寻常怀旧。芳韶尽有。梦不到灵和，雨滋烟溜。自擘菭笺，细填梅蕊瘦。
朝中措,清末民国初,朱祖谋,粉云横界断霞收。人坐碧溪头。初蓼淡摇风蝶，衰荷红背沙鸥。江乡何处，青山画扇，黄叶归舟。自是客心摇落，不关长笛高楼。
采桑子,清末民国初,朱祖谋,今年归燕花边路，真色屏空。乱叶衰红。淡入宫眉一两峰。关河万里伤高泪，断送西风。锦字愁通。莫上高楼数过鸿。
清平乐,清末民国初,朱祖谋,乱云拂袖。百感新疏酒。愁外西山如客瘦。一角修眉还斗。无言独立青菭。高城画角声催。指与断鸿归路，夕阳依旧宫槐。
鹧鸪天,清末民国初,朱祖谋,吟鬓飘萧泪袖乾。沈蓬江海得归难。却从九陌游轮路，细忆双溪短柱船。田水外，野香边。行杯一笑发苍颜。乱鸦飞尽柴门闭，守著斜阳尚满山。
小重山,清末民国初,朱祖谋,雨洗秋姿倚翠微。淡蛾新扫出，晚依依。溪山如此未成归。沙鸥笑，客鬓已如丝。不是断相思。楚兰摇落后，短书稀。西风破屐几人诗。天边雁，零乱不须题。
一落索,清末民国初,朱祖谋,斜日孤城深闭。四山荒翠。断鸿声外不堪闻，是呜咽、桑乾水。高阁清尊微倚。促愁成醉。彩云端不负归期，却还怕、黄昏易。
太常引,清末民国初,朱祖谋,夜深溪馆起微飙。天末故人遥。丛桂几时招。梦不到、苕南画桡。相逢小泊，菊花橹背，风味话持螯。断港乍通潮。有三两、秋镫纬萧。
夜游宫,清末民国初,朱祖谋,门掩黄昏细雨。仨传出、当筵金缕。休唱江南断肠句，小银筝，十三弦，新换柱。花外残蛩絮。暗咽断、碧纱烟语。愁结行云梦中路。起挑镫，叠红笺，封泪与。
虞美人影,清末民国初,朱祖谋,玉妃唤月蓬莱浅。铅水银河一片。梦里凭阑人换。恩尽宫罗扇。妆楼残照西风满。的的看花心眼。香在红衣南岸。天近微波远。
极相思,清末民国初,朱祖谋,麴澜澄镜秋磨。飞棹绀霞过。双鸳睡足，菱丝宛转，不信风波。一夕行云远处所。旧宫黄、凄损纤蛾。已凉天气，龙须方锦，渐渐寒多。
恋绣衾,清末民国初,朱祖谋,哀蝉帘户半夕阳。涨麴尘、窥镜万妆。甚风起，干卿事，让凌波、罗袜步凉。绣尘盘马青门道，背西风、能理断狂。莫忘了，钿车约，夜深月、犹过女墙。
夜行船,清末民国初,朱祖谋,猎猎凉薰飘晚桂。黄昏近、酒悲慵理。露脚低飞，红纱香湿，都是故宫铅泪。半壁沧洲残画里。西风咽、笛声不起。恨水离烟，仙槎何处，却趁撇波鱼尾。
诉衷情 用梦窗韵,清末民国初,朱祖谋,支筇客意倦于鸥。飞梦落蘋洲。凉风吹堕南雁，怨入水荭秋。无意绪，问西楼。旧帘钩。管弦何处，落叶空宫，凝碧池头。
谒金门,清末民国初,朱祖谋,人去后。丝管花房春瘦。木客啾啾歌拍手。奉觞千万寿。城挂离离星斗。风咽沈沈街漏。
烛影摇红,清末民国初,朱祖谋,泪尽金仙，携槃却出横门道。凉云笼雁雁啼秋，露泣香兰笑。孤凤行烟傍晓，带残梦、红墙缥缈。石鳞荒水，西风不管，低萤自照。
巫山一段云,清末民国初,朱祖谋,珠帐销春绣，金炉委夕沈。禁花零落几猿吟，容易是秋阴。远黛窥眉小，微波抵泪深。九疑山色上屏心，惟有梦来寻。
品令,清末民国初,朱祖谋,翠笼莺放。玉笙唤、行云来往。心事一叶宫沟样。旧香旧色，长是妆台傍。阿滥新催花底唱。又窥人眉样。月斜镫蕊回秋帐。累侬惆怅。隔巷筝弦响。
醉乡春,清末民国初,朱祖谋,絮点绿尘凝榭。愁见卧枝花亚。记锦瑟，与人长，占断真珠帘下。更点画谯初打。不是年时月夜。便相见，也寻常，一春长是湘弦卸。
减字木兰花,清末民国初,朱祖谋,谈天有口。指点银瓶惟索酒。把臂周聃。身是嵇康七不堪。昏镫照定。罔两何须频问影。谁是谁非。放著青山自不归。
鹤冲天,清末民国初,朱祖谋,含笑浅，弄妆迟。芳事去心时。绣鞍骢马已空归。还约燕来期。镜屏移，花漏永。怅望女床鸾影。自家帘幕梦中逢。翻道宋墙东。
蕃女怨,清末民国初,朱祖谋,谢堂愁絮千万点，吹薄妆靥。翠鸾翘，金凤缕。望春春去。绕花行近乱莺声。不能听。
宴瑶池 其一,清末民国初,朱祖谋,残香飘雾青杨路。处处。押帘花底朱户。无人住。年时几许。销春素。小槽香、真珠红注。摘弦柱。箜篌自作人语。公无渡。西风分付。潮回去。
宴瑶池 其二,清末民国初,朱祖谋,句陈元武相望处。暮暮。酒阑肝胆毕露。流萤路。何人画取。芜城赋。怕重说、安西都护。青骢去。秋燐自明残戍。风吹雨。城头尔汝。昏鸦语。
西溪子,清末民国初,朱祖谋,燕赵悲歌人在。剧孟旧家倾盖。急呼觞，筵未半。筝弦断。酒醒惊沙扑面。将恨上高楼。望幽州。
四字令,清末民国初,朱祖谋,篝镫穗寒。床书帙残。打窗一叶琤然。逗闲愁万千。溪山责言。蘅兰厚颜。梦中羞渡桑乾。有秋前泪酸。
十二时,清末民国初,朱祖谋,烟尘长望，无情清渭，东流不复。凄凉杜陵叟，自悲歌同谷。月苦霜繁车觳觫。忍淹留、柳新蒲绿。呼风鸟何处，黯一堆金粟。
西江月,清末民国初,朱祖谋,待阙鸳鸯社散，移家燕子巢寒。伤春人在醉醒闲。酒冷花飞人远。山枕一春无梦，水堂两处凭阑。轴帘来与理琴弦。心剪东风俱乱。
忆王孙,清末民国初,朱祖谋,烟中玉笛暗飞声。艇子撑开一道萍。属玉鵁鶄相向明。倦逢迎。惟有沙鸥不世情。
醉花间,清末民国初,朱祖谋,斜日屏山愁暗隔。沧波残画色。筝雁不飞回，弦上西风泣。郎居金雁驿。一纸经年得。相从无两翼。梦中新识路依稀，又移军，关塞黑。
庆春时 用晏小山韵,清末民国初,朱祖谋,黄昏过后，心头眼底，一味清寒。前欢记否，衣香絮点，春影小长干。吴歈听断，催拍谁点弓弯。雕栊近底，娟娟冻月，还当翠眉看。
甘草子,清末民国初,朱祖谋,秋暮。梦醒残蛩，絮语沈香户。黯墨不成书，天远吹笙路。今夜漏回镫昏处。问倦客、归程谁数。无限秋心雁将去。付楚天凉雨。
虞美人 半塘欲为校梦龛图，偶得明王綦秋林茆屋小帧，因以充之,清末民国初,朱祖谋,江蓠摇落知多少。一卷伤心稿。霜红扫尽见楼台。赢得百年缣素为君开。赚人词赋哀时泪。迸入回肠碎。墨尘已共劫灰寒。小几秋镫依旧对长安。
酒泉子,清末民国初,朱祖谋,归燕踏帘。花暗卓香车路。断肠时，携手处。又窥奁。一春缄泪与江南。撩乱谢娘心曲。玉珰回，银沬蹙。是空函。
思越人 用冯正中韵,清末民国初,朱祖谋,布被心情恶。寒夜耸，作诗肩削。青琴碎却。大招零落。笑抗疏功名，输纸薄。万感幽单长泪阁。微睡著。有庄舄、吟声依约。
梁州令,清末民国初,朱祖谋,莫怨蓝桥饮。醉歰珊瑚难枕。鹅屏梦隔蜀山青，谁家啼湿江头锦。金蟾啮锁知谁禁。沟叶残红浸。青娥挥泪因甚。西风瘦却东阳沈。
锯解令,清末民国初,朱祖谋,醉和双燕别西楼，醒不记、当杯泪满。花前空解唱回波，荡一片、旧愁不转。乱弦辊遍。那是歌头懒换。离筵索性送残春，拚得是、坠红见惯。
望江南,清末民国初,朱祖谋,镫下坐，镫外月平西。陪伴闲愁偎幕燕，护持薄睡镇帷犀。才得梦来时。莺唤起，花絮晚春迷。枕雨有痕潮半袖，镜澜无力熨双眉。不是为单栖。
玉楼春 其一,清末民国初,朱祖谋,银屏梦比游丝短。蝉黛拂梳鸾镜暖。两蛾贪学远山长，多少春愁盛得满。书来不是欢期晚。萦系愁肠千万遍。相思字字尽无凭，此后南楼休过雁。
玉楼春 其二,清末民国初,朱祖谋,分明锦瑟妆台畔。梦醒江南天样远。换成潘鬓镜能知，瘦尽楚腰裙不管。情多莫恨相逢晚。手撚红香珍重看。明朝刬地有东风，百盏千觞无处劝。
玉楼春 其三,清末民国初,朱祖谋,金翅峨髻侵晨绾。沈水玉罂嫌绠短。染丝火急上春机，不待洗多红色浅。掷梭光景催春晚。北斗挂城闻漏板。挑鸾作绶寄桃根，好与君心同冷暖。
玉楼春 其四 和小山,清末民国初,朱祖谋,妾心宛转机中素。郎意参差筝上柱。机花无蒂断能连，筝雁有情飞不去。春风未许花闲住。小语牵衣空絮絮。归期早晚问君心，羞拣鬓边双朵觑。
玉楼春 其五,清末民国初,朱祖谋,云屏入夜笙歌静。不许愁人愁里听。燕归花底语言工，酒到月圆时候醒。盈盈恨靥还窥镜。未信恨多销鬓影。五更帘外又东风，明日南园花落定。
玉楼春 其六,清末民国初,朱祖谋,恹恹别酒黄昏醒。步绕西池波似镜。弄青梅子雨添酸，辞蒂樱桃风刬净。蟾华还照深深径。恼乱归期归未定。梦沈双蕊蜡镫红，寒重半床罗被剩。
玉楼春 其七,清末民国初,朱祖谋,大堤油壁车尘软。双袖越罗春水染。兰丛啼眼几时晴，桂叶妆眉前度浅。丁丁夜漏侵琼管。微醉归来熏麝晚。小蟾如镜莫窥眠，曲曲屏山亲手展。
菊花新,清末民国初,朱祖谋,粲夜釭花明古巷。骢马连钱骄锦障。一笑试春衫，翻旧绣、天吴花样。十年身世牵尘网。梦初衣、故山凝望。黄蘖染丝无，须料理、画罗秋桁。
睿恩新,清末民国初,朱祖谋,归鸿心事比云冷。残泪点、逝波俱凝。尽霜枫、强弄春红，一叶叶、暗彫心影。梦里若耶如镜。秋水淬、剑花霜瑩。待明朝、归事猿公，更手种、菱丝万顷。
凤衔杯 其一,清末民国初,朱祖谋,深情只有双双燕。寻梦到、谢家庭馆。难得池头新合吹箫伴。都解惜，斜阳晚。越山长，楚天远。应拚得、怨红啼断。今日把君细字香笺展。才愧相思浅。
凤衔杯 其二 哀山阴王郎中焕,清末民国初,朱祖谋,斡难河北阵云寒。咽西风、邻笛凄然。说著旧恩新怨总无端。谁与问，九重泉。悲顾景，悔投笺。断魂招、哀迸朱弦。料得有人收骨夜江边。鹦鹉赋谁怜。
秋夜雨,清末民国初,朱祖谋,角声四起黄云幂。人闲休问何夕。东风轻薄意，恼乱到、飘花词笔。玉龙怨曲吹香远，甚处探、梅蕊消息。酒罢清泪滴。背烛检、汉家新历。
一剪梅,清末民国初,朱祖谋,西北高楼眼倦横。路断凌波，谁唤飞琼。翠禽啼暝小山屏。步玉人稀，一镜尘生。惟有梅花不世情。梦别江南，泪接春程。犯寒玉笛为飞声。诉与东风，还是飘零。
摘红英,清末民国初,朱祖谋,关云黑。边沙白。金仙一去无消息。谁家唱。筝弦响。敕勒声声，月斜毡帐。狂踪迹。无人识。行歌带索长安陌。高楼上。凭阑望。皂雕没处，飞狐上党。
茶瓶儿,清末民国初,朱祖谋,十载轻衫尘涴。逗乡心、玉梅疏朵。花魂谁与招清些，便料理、五湖单舸。雪窗月明愁卧。梦东风、灞桥春锁。熏笼偎夜培残火。尚暖得、数椒红破。
醉垂鞭,清末民国初,朱祖谋,酒醒冷香侵。西池上，花三两，小萼渐宜簪。一双骄翠禽。落梅风渐大，悤悤过，又春阴。只有惜春心。比春无浅深。
浪淘沙 自题庚子秋词后,清末民国初,朱祖谋,何止为飘零。相伴秋镫。念家山破一声声。销尽湘累多少泪，不要人听。蛩駏若为情。哀乐纵横。十洲残梦未分明。休问恨笺愁墨里，画取芜城。
八声甘州 酬瞻园,清末民国初,朱祖谋,断西风、破屐故山心，惊寒雁无行。正分携吟笔，金城柳老，玉露枫伤。漫问京华倦客，酒醒是何乡。秋满人闲世，一霎沧桑。飘尽轻鸥踪迹，甚倚楼看镜，犹费商量。伴江湖残泪，丛菊为谁黄。且临花、危阑高处，有长绳、还是系斜阳。休输与，坐高斋夜，壸箭催忙。
尉迟杯,清末民国初,朱祖谋,危阑凭。看一点、南去飘鸿影。秋声万叶霜乾，天角阴云笼暝。孤衾夜拥，残烛飐、参差客愁醒。又争知、痛哭苍烟，野风独树吹定。应念北斗金华，空肠断妖星，战气犹凝。心定寒灰都无著，将恨与、哀笳乱迸。何时送、云帆海角，更偎傍、天涯泣断梗。问何如、杜曲吞声，紫荆吹老山径。
天香 鹿港香,清末民国初,朱祖谋,碧鹧收斑，玉龙剪唾，如云细屑谁碾。小炷沈馨，双烟同气荡暖。浅春一线。花风送处，疑悄度、漳兰新畹。著指剩拈银甲，入怀尚温珠串。蛮薰暗愁涴遍。料西家、翠奁春换。缕缕海东云气，半迷残篆。俊味衣篝宛在，怕难唤、蓬山倩魂返。待寄相思，蘅芜梦远。
水龙吟 唐花,清末民国初,朱祖谋,梦华不醒愁春，探芳别有千红地。是空是色，瑶姬酒重，维摩病起。羯鼓声中，红幡影外，东风凝睇。笑繁华占否，闲蜂浪蝶，空撩乱，冰霜里。闻道唐宫剪綵，好帘栊、尽情妆缀。输他烂漫，香云一窖，先春花事。火速年芳，冬烘心性，优昙身世。问高楼怨笛，黄昏叫裂，著梅花未。
摸鱼子 冬笋,清末民国初,朱祖谋,怪尊前、食单寥落，蔬香谁侑秋箸。青笼缄恨槎风远，愁说太官宣取。消息误。怕江国、头番春已无寻处。诗馋最苦。任冻圃泥香，烟林雨足，望得燕来否。乡园梦，咀嚼冰霜几度。樱厨风味输与。蟠胸千亩轮囷甚，根节岁寒休负。苕岸路。问那得、明朝便脱春衫去。天涯寄语。待冰藓亲锄，玉纤细擘，还配鲚鱼煮。
桂枝香 银鱼,清末民国初,朱祖谋,丁沽汛晓。正水市贩鲜，乌板船到。戢戢银刀恣跃，仨抛烟罩。长安近局销寒夜，问尊前、玉涎多少。钑盘催饤，诗馋慰否，漫吟白小。记乡味、羹调宋嫂。几停箸思量，应是归好。客话娵隅听遍，正悽怀抱。冰鲜梦断天厨赐，检食单、零乱慵草。御笺沫冷，清愁好托，玉鳞缄报。
蓦山溪,清末民国初,朱祖谋,哀弦促拍，衮遍伊州破。谁换小梅花，梦横枝、夜寒香妥。年时风雪，三九最关情，修竹外，绮窗前，几许闲功课。如今憔悴，花抵人愁么。已办醉如泥，甚尊前、犹分蛉蠃。江南书到，鸥鹭尚平安，双蜡屐，一渔蓑，何日真还我。
绛都春 和日湖,清末民国初,朱祖谋,东风信转。怪罥香袖薄，怯试馀寒。误了镜华，非花非雾旧情闲。芙蓉不信伤春浅。怨红凄入双弯。梦云回后，慵拈带绣，自剔釭兰。未料屏山近底，尚支愁、酒力浥泪绡痕。断谱细商，秦筝斜柱雁尘昏。春心一夜无人托。负他明月愁鹃。桂宫羞数年时，露粟半阑。
金明池,清末民国初,朱祖谋,裂帛通波，褰裳唤侣，望极瑶池路近。尘不到、冰奁半展，露微泫、粉靥未褪。是何年、锦幄牵丝，占画里、三十六陂芳讯。看倚盖亭亭，鸳鸯无数，未许凌波人问。拗折西风丝寸寸。漫觅醉仙浆，碧筒深引。霓裳舞、今宵叠遍，槃泪影、明朝吹尽。尽相思、太液秋容，但坠粉空房，石鳞沈恨。怕玉井峰头，月昏烟淡，翠被馀香愁损。
大圣乐 法源寺牡丹,清末民国初,朱祖谋,酣酒妆秾，摸碑廊静，梵天春晚。记旧游、侧帽西阑，自剪露华不负，看花双眼。暖玉倚云娇无力，著人处、天香吹袖满。忘归去，对油幕半开，日斜经院。莺花正愁梦短。奈一例、华鬘催劫换。傍石幢凉雨，残僧还说，沈香新怨。泪湿洛阳东风谱，怕衔尽、蔫红成鹿苑。倾城恨，也惆怅、避风台浅。
帝台春 丰台芍药,清末民国初,朱祖谋,方罫曲折，花农旧生活。谷雨半晴，绣槛争移，宫衣微脱。插帽传笺一笑处，尽消遣、谢郎吟箧。甚而今，废绿平烟，只闻鶗鴂。尘影瞥。迷眼缬。泪点叠。渍鹃血。怕婪尾年芳，近斜阳候，不是等闲离别。何况东风往来路，都换钿辕旧时辙。剩一片琼田，渺春人罗屧。
八犯玉交枝 寄园朱藤,清末民国初,朱祖谋,尘糁荒阑，冻苏香缬，又簇淡阴双架。帘卷交枝红到眼，旧恨沧桑飘惹。年年春晚，为花料理琴尊，题襟还喜依乡社。叶底翠禽听惯，茶香情话。谁信步屧东风，绿云黯损，蝶蜂重到应诧。俊游换、谁家芳事，浣不尽、蛮薰凝榭。料花外、白题舞罢。牵萝人泣孀娥夜。况酒醒秦郎，玉笺泪湿愁难写。
梦横塘 野凫潭芦花,清末民国初,朱祖谋,钓丝秋雪，履迹斜曛，野塘凉意初著。影没凫翁，换蒲稗、春波绵邈。低艇谁移，短簃孤坐，鬓霜惊觉。又迷茫万点，做弄新愁，还飘到、闲池阁。微波自不通潮，甚惊尘乱飐，冷絮回薄。卷叶西风，轻和入、数声哀角。更休问、江湖雁影，眼底秋心仗谁托。梦里沧洲，一般清浅，有红桑花落。
夜飞鹊 花之寺海棠,清末民国初,朱祖谋,东风背人去，邀步婵媛，芳靥浅照禅天。花宫携试，小蛮榼，潮红轻斗酡颜。倾城镇无语，似凝酥妆薄，拥髻啼悭。绿章再乞，背斜阳还护珠幡。何事万姝娇困，无路问行云，十二巫鬟。说甚平泉如梦，人天一例，劫换华鬘。锦城旧恨，付碧鸡坊底诗颠。剩深宵孤照，铜槃烛泪，凄伴金仙。
鹧鸪天,清末民国初,朱祖谋,泪尽东京说梦华。败笺残墨送生涯。沾唇香乞迎年酒，到眼红憎馈岁花。无一语，但长嗟。短檠挑尽又啼鸦。莫嫌岁事郎当甚，好友同居亦当家。
玲珑四犯 依白石双调，题春明花事词后,清末民国初,朱祖谋,屐齿旧香，尘纱残墨，游蓬芳事如水。故家烟月在，耐得阑干倚。提携自怜影底，有东风、伴人垂泪。梦里婵媛，劫馀莺蝶，知我擘笺意。天涯望春归矣。问寻香杜曲，新恨谁理。眼看诗酒瘦，应接鹃声里。莫教秉烛西园夜，但攀摘、寻常桃李。须记起。春根在、千红旧地。
凄凉犯 渐西村人富春卧游图，为袁仲默、叔撝兄弟作，用白石韵,清末民国初,朱祖谋,清琴怨入西风后，凝尘歰断冰索。大招赋否，江空岁晚，数声哀角。蛟龙气恶。黯千里乡心茧薄。怪飘萧、溪山破墨，一雁度空漠。肠断桐君未，偶世餐霞，顿更哀乐。故山梦短，迸惊弦、广陵摇落。一苇延缘，料晞发吟魂恋著。听松声、七里濑尾断旧约。
解连环 元夕，用碧山韵,清末民国初,朱祖谋,翠屏香寂，又铜壶促晚，妒云慵坼。记夜娥、坊陌年年，换几度风光，暗罗尘额。盼极孀娥，为点逗、六街春色。甚青鸾信渺，钿轴苍空，坠欢轻掷。沧洲半迷旧国。正铜华写照，天上愁忆。想泪铅、滴尽方诸，也凄对金仙，暂时将息。小影山河，莫唱入、吹梅哀笛。背残镫、有人拥袖，梦寻冷驿。
玉京秋 用草窗韵,清末民国初,朱祖谋,芳意阔。欢场旧莺燕，舞繁歌切。风怀几许，愁书花叶。一曲红牙妙谱，记当筵催按回雪。倦情别。隔年沈恨，覆杯慵说。不是清狂重怯。写琴心、六幺渐缺。断梦楼台，中年丝竹，不禁衰歇。头白龟年，尚解怨、天宝凄凉时节。笛声咽。谁傍宫墙暗月。
金缕曲 落梅，用竹山韵,清末民国初,朱祖谋,冻羽寒窥屋。傍黄昏、声声似诉，麝尘惊扑。飘粉楼台相思夜，销瘦仙姿萼绿。渐泪点、殷沈红菽。满地珊瑚无人扫，占霜天、做弄伤春局。空飐影，对残烛。菭鬟尚缀交枝玉。问何时、宫妆点额，镜盟重卜。多少飞琼经年恨，写入沧洲剩幅。怕还被、东风拘束。冷落雪香亭前路，换青禽、与听销魂曲。肠断尽，委横竹。
月下笛 用玉田韵,清末民国初,朱祖谋,废碣栖烟，清钟度暝，旧携筇处。沙禽细响，犹恋东风去来路。平芜先作伤心碧，悄不管、连天恨雨。尽阑干拍遍，孤云一逝，乱山无语。情绪。斜阳暮。莫轻恼天涯，旧鸥新鹭。经年断旅，再来情味凄苦。花前不是伤春病，问隔座、流莺曾否。待诉与、庾郎心，惟有衰杨一树。
尾犯 用梦窗韵,清末民国初,朱祖谋,一笛落梅风，虚馆夜分，春思飘越。门掩沈香，乱镫花成缬。归燕晚、文梁未扫，断鸿惊、空弦尽折。旧情无据，老去杜郎，惟有吟声咽。秦筝围绣屋，应未解、恨轻别。乱草昏烟，断相思天阔。数前事、参差流水，拍阑干、清铅暗结。累人愁悴，不是向来团扇月。
陌上花 用蜕岩韵,清末民国初,朱祖谋,笼莺唤起，屏山残睡，眼前春晚。点絮年光，销与谢娘池馆。惜芳笺管成何用，花外东风悽断。占新阴未稳，泪铅无数，梦云飘散。苦相思瘦损，宫腰几许，宽却罗衣一半。未必天涯，省识忖寒量暖。经年袖损调筝手，尘满十三金雁。劝愁弦漫傍，绿窗残日，旧情真懒。
念奴娇 二月十二日妙光阁下感赋,清末民国初,朱祖谋,青松冷日，甚推排不去，无情春色。强与风光流转处，依旧清明寒食。戍鼓楼台，佛香尘土，三两初莺识。琴声悽断，断肠花外残客。天末谁为招魂，薜萝山鬼，哀些空吟得。尽有贞元朝士感，白首同归尤惜。旧顿天寒，新亭日暮，泪尽山阳笛。沧桑何事，出林烟磬初寂。
惜秋华 西邻海棠盛开，对花醒坐，赋呈主人,清末民国初,朱祖谋,绣幄春姿，倚东风似惜，伤高心绪。零乱露痕，清宵醉温帘户。银台滟入仙霞，照不稳、倾城眉妩。销春是、秦筝乱咽，新声金缕。花恨寄何许。酹闲情尚怯，寻常尊俎。短梦殢流，水逝锦悽香苦。相思说与华清，怕夜深、睡魂谁主。无语。拍阑干、自寻愁句。
长亭怨慢 和忍盦春尽书怀之作,清末民国初,朱祖谋,再休问、愁边鸥鹭，月冷沙昏，梦归何处。故苑沧波，为谁绿到旧游路。石鳞风起，呜咽作、前秋语。流水不参差，莫涴了、一分尘土。前度。有天风瑟瑟，日夜步虚来去。新蒲细柳，问谁信、好春无主。恨双燕、不把斜阳，细说与、碧窗烟雾。只翳镜飞红，遮断凌波新步。
三姝媚 瞻园约为西山之游，寒阴殢人，屡阻携屐，雪后引眺，赋此代简,清末民国初,朱祖谋,晴丝横苑路。际林端微明，禁烟犹冱。唤客山禽，荡倦情销得，探春词句。野水棱棱，隔岸引、玉骢新步。旧崦微茫，只有梅花，撩人心绪。偏是芳游轻负。剩小萼疏簪，冻香谁护。梦熟西峰，又湿云和恨，暗凝春素。淡极愁蛾，还惹起、啼妆人妒。问讯香台消息，风铃细语。
婆罗门引,清末民国初,朱祖谋,斜桥絮起，乱红牵恨点重茵。慵莺尚语残春。闻说凌波新步，遮断绣漪尘。恣蜡镫罗带，斗取闲身。长安丽人。算醉醒，总迷津。狼藉东风不管，只避花瞋。波帘翠颦，梦不散、相思堤上云。钗钿约、总是愁根。
菩萨蛮 其一,清末民国初,朱祖谋,绿云倭堕低鬟重。无端青镜相矜宠。孔雀满东南。水沈中夜添。有人红烛背。妆淡眉成字。何事种春愁。春休愁未休。
菩萨蛮 其二,清末民国初,朱祖谋,宜瞋宜喜红双脸。新娇一态无拘检。满镜泪波酸。妒春春向阑。中塘双燕子。学语差池起。辛苦斗腰肢。累花扶著伊。
菩萨蛮 其三,清末民国初,朱祖谋,乱莺啼破红云热。误他浓睡花时节。不拆画秋千。春人谁耐闲。缃桃攀未尽。暗里朱颜损。教合玉韡笙。双成听不听。
菩萨蛮 其四,清末民国初,朱祖谋,凤窠长昼蒙头睡。筹花斗草原无意。扶梦下西楼。芙蓉江上愁。路长双桨促。队队红衣浴。不合住横塘。秋潮日夜忙。
菩萨蛮 其五,清末民国初,朱祖谋,才调龙饼留人语。旋捐宝玦催人去。去住两朦胧。灵犀无路通。朝朝翻象局。懒划琼钗卜。不到落花时。春愁君不知。
还京乐 夜坐，和梦窗,清末民国初,朱祖谋,塞鸿近，著意偎沙，度月成秋响。傍黄昏愁重，旋搀铁马，檐头悲哽。溅泪花孤坐，屏山背烛幢幢影。倦睡减，遥夜怨起，罗衣新冷。听壶莲竟。梦沧波残画，风鸦阵黑如尘，垂翅未整。江湖画角声声，暗惊回、雨凉烟暝。搅愁肠，是按笛人稀，餐霞伴醒。脉脉窥华发，清霜飞上明镜。
绿盖舞风轻 遥和鹜翁元武湖逭暑之作，同弁阳老人韵,清末民国初,朱祖谋,一阕定风波，倦眼登临，危阑对横绮。凉笛延秋，江湖归未得，浅醉慵倚。劫后吟魂，又轻被、蘋丝牵系。正红衣掠岸，西风催堕秋蕊。杯底。遣得孤欢照影，弄清波、短鬓尘洗。酒入襟痕，好心期、换与故年闲泪。梦里沧洲，更不信、孤根无寄。过江人，销尽看花英气。
角招 怀半塘日下,清末民国初,朱祖谋,送君后。沧江晚、望风几度搔首。雁边寒讯逗。破驿老枫，游倦时候。天涯未负。怕负却、十围垂柳。素石清泉尽有。奈今夕，玉关情，祓清愁无酒。知否。乱尘涨袖。夷歌野哭，销得残阳骤。庚郎魂断久。迸入江南，玉龙哀奏。冰霜共守。剩一抹、峰眉依旧。梦咽西窗烛瘦。待商略、白鸥心，回肠又。
采绿吟,清末民国初,朱祖谋,软玉吴波路，画手点笔，分明蘋风。笛外柳烟，舷尾澄镜无声。两山青不断，斜阳晚、数行鸟度空屏。卷回溪、莲歌渺，棱棱湖月又生。抛断水精宫，天涯梦、菱丝撩乱千顷。三十陂秋，但泪接烟程。甚时真、投老江湖，忘机后、商略白鸥盟。归帆误、牢落鬓霜，残客茂陵。
解蹀躞,清末民国初,朱祖谋,雁声带愁飞转，渐换秦弦柱。似嫌摇落，江蓠旧游误。心事别久谁知，锦笺重叠缄成，梦云无据。为君诉。依旧差池双羽。东风背帘觑，几曾羞煞，菱花好眉妩。眼看残画沧波，夜阑擘破箜篌，劝公无渡。
点绛唇雁来红 其一,清末民国初,朱祖谋,抬举西风，醉扶一捻鹃魂小。误花疑草。别样伤秋稿。窥笑东邻，解妒宫妆好。秋娘觉。茜裙颠倒。收拾红情早。
点绛唇雁来红 其二 凤仙,清末民国初,朱祖谋,丹穴春姿，托根翻恋朱阑好。抱香多少。梦稳秦楼晓。奁史新翻，瘦损麻姑爪。秋妆了。守宫红小。来伴花房捣。
兰陵王 芦花，和麟楥,清末民国初,朱祖谋,竟头白。明镜秋霜共色。荒埼外、摇露荡烟，零乱春丛换凄碧。江湖味惯识。牢落低舷倦笛。黄昏后，无处顿愁，愁似潮来夜风急。伊人旧游历。在买醉鱼天，分社鸥席。凉花浅濑秋无极。自湿渍衫絮，怨沈笳管，离披天水断梦失。甚身世禁得。江国。待将息。怕如画烟波，皴破铅墨，沈阴断雁声中黑。黯雪片千顷，欲衔无力。菰蒲何处，岁暮约，但睡忆。
杨柳枝 其一,清末民国初,朱祖谋,旧梦吹花著渭桥。新愁封泪问湘皋。永丰坊畔风流极，晚向人前斗舞腰。
杨柳枝 其二,清末民国初,朱祖谋,无主楼台半夕阳。笛中人去更回肠。东风销尽宫黄点，背定愁鸾理旧妆。
杨柳枝 其三,清末民国初,朱祖谋,似水鹃声一夕催。青丝骄马断章台。分明摇落江潭路，依旧傞傞软舞来。
杨柳枝 其四,清末民国初,朱祖谋,通体当风弱不支。年光销尽断肠丝。不辞身作桓宣武，看到金城日坠时。
花犯 花朝后一日雪中晦鸣见过,清末民国初,朱祖谋,碾城根、凌波路软，琼妃下清晓。冻禽啼觉。惊素影林亭，芳意娇小。柳丝倦挽清明到。和烟冰断沼。望里怯、踏青新步，香尘轻换了。拖筇犯寒故人来，梨霙影、乱扑风前衰帽。丝鬓冷，聊温取、冻花香醥。伤春惯、费人泪眼，能几度、歌前同醉倒。问瘦倚、荒阑谁暖，无聊莺燕老。
转应曲 其一,清末民国初,朱祖谋,春雨。春雨。飘断碧烟双语。云屏一倍清寒。独拥罗衣夜阑。阑夜。阑夜。梦到宝钗楼下。
转应曲 其二,清末民国初,朱祖谋,春柳。春柳。昔日青青在否。东风临路千丝。轻薄看人别离。离别。离别。铅泪单衣时节。
转应曲 其三,清末民国初,朱祖谋,春水。春水。不寄盈盈闲泪。年年流尽年光。今日闻歌断肠。肠断。肠断。道是病深愁惯。
抛毬乐 书胡仲巽净业湖僦舍,清末民国初,朱祖谋,一架红楼面堞斜。凌波百队气如霞。滤纱风拥妙香入，上枕山当苏幕遮。解妒栖鸳梦，网取吴魂便作家。
二郎神 偕乙盦、晦鸣、悔生步净业湖上,清末民国初,朱祖谋,泪荷战雨，碎一镜、翠云如泻。渐罥蝶香乾，笼鸳阴减，装就城湾残画。旧是瑶源，凌波路、洗恨入、袜罗尘罅。休更结、冷禅一架。袈裟地、水风无价。闲话。沧桑事影，玉尊浇罢。问蠹粉诗痕，龛荒菭满，经岁蛮薰尚惹。梦老西涯，冷鸥三两，空怨月明遥夜。听梵外似有，箫声断续，汜人来下。
阮郎归,清末民国初,朱祖谋,飞鸾阔袖舞经年。铜花骄玉颜。秋裳多定昨宵寒。啼蛄金井阑。挥锦字，掷金钱。稿砧山复山。织成春恨尽无端。残机催下难。
南乡子 其一,清末民国初,朱祖谋,初日上，水西涯。无人来吊素馨斜。花底教歌江上住。鸳鸯侣。只向海云红处去。
南乡子 其二,清末民国初,朱祖谋,云磴滑，雾花晞。西樵山上拣茶归。山下行人偏借问。朦胧应。半晌脸潮红不定。
南乡子 其三,清末民国初,朱祖谋,三水口，合双江。画轮踏踏碾轻航。舶趠小风来舵尾。长年喜。白日摊钱波浪里。
南乡子 其四,清末民国初,朱祖谋,萝幌合，玉沙清。一峰送过一峰迎。日夕沾裾榕雾湿。行不得。越鸟声声如劝客。
南乡子 其五,清末民国初,朱祖谋,中宿峡，夜钟寒。诃陵环子尚人闲。过客摩挲嵌壁记。猿归未。雾鬓风鬟明月里。
南乡子 其六,清末民国初,朱祖谋,飞鸟绝，怒涛吞。踏天无路割苍云。竹縆缒厓横板坐。樵斤和。时有飞霞身畔过。
南乡子 其七,清末民国初,朱祖谋,乌石渡，数家横。今年雨少误秋耕。瘦日沈溪饥犊卧。无功课。夜半烧畬岩际火。
南乡子 其八,清末民国初,朱祖谋,岩秀发，剩江南。一重鬟髻一重奁。急桨冲波催去箭。升舻看。诘屈浈流如大篆。
南乡子 其九,清末民国初,朱祖谋,支枕后，落帆前。客心孤迥满江天。手叠红笺谁与付。曹郎句。为客正逢无雁处。
陌上花,清末民国初,朱祖谋,杨花落尽，娟珉菭蚀，粉尘凝处。比翼魂归，冰枕泪绡成缕。落鬟故黛春何在，十九华年空度。最无端万里，椒涂新践，竟沈仙驭。瘗花铭漫草，凉天断雁，只称听风听雨。倩影高唐，香烬返魂无据。别鸾枉谱千琴曲，梦冷一弦一柱。草离离付与，扬州一样，玉钓斜路。
清平乐 南雄试院晚桂深冬始花,清末民国初,朱祖谋,蜂黄未斛。香外梅尘扑。碎糁辟寒金簌簌。惊起月中人独。年年梦冷仙梯。凌寒露粟侵肌。销得钿筐泪点，画阑秋去多时。
虞美人 西斋雨夜送客,清末民国初,朱祖谋,晚莺帘户飞杯罢。檐语鸣风马。天涯春尽雨声中。一寸烛花犹恋绮筵红。望京楼外浮云满。愁迸看花眼。名台吹冷旧黄金。赚得五陵骄马少年心。
鹧鸪天 其二 威如属和，得远树二语，为足成之,清末民国初,朱祖谋,句里春姿发翠微。拍天新涨曲痕肥。亭亭远树人离立，拂拂轻帆莺乱飞。移晚棹，占空矶。水窗飘笛细风回。眼中无限沧波意，欲采蘋花一笑非。
高阳台 惠州西湖，朝云墓在其左侧,清末民国初,朱祖谋,连巘平烟，清波小镜，妆成缩本西湖。语变炎禽，年光细草催徂。分明玉塔红棉路，笑暂来、客意疏芜。太悤悤、拖策天涯，叠鼓城隅。一杯销与罗浮碧，占清新风日，天与髯苏。片霎鹃声，朝霞飘堕沤珠。丹成不共维摩去，怕散花、人比山孤。熨归魂、小碣蛮花，留偈如如。
点绛唇 舟行荷荡侧，客有话故乡花事者,清末民国初,朱祖谋,推枕逡巡，打篷几阵临明雨。雨丝才住。山响残鹃语。为惜江湖，催办鸱夷去。凌波妒。坐中无数。心在青墩路。
声声慢 西园逭暑。园在广州提学廨，余襄公武溪集注所谓庭际罗立九曜石者也,清末民国初,朱祖谋,新花改岸，颓柳通波，旧家水石依然。小祓闻根，风泉响出琅玕。虚堂嫩凉收雨，引秋心、催占鸥边。供昼永、有分茶火续，选石诗镌。晼晚年芳空惜，被绿阴狼藉，催熟金丸。几日珍丛，南飞越鸟巢安。沧洲梦痕，何处枕屏拖。一桁青山无路去，傍清阴、敷簟露眠。
采桑子 洪心孺席上赋柠檬汤,清末民国初,朱祖谋,水精眠梦人消渴，不赐金茎。凭仗纤琼。旋起春雷出素瓶。一匙还乞蛮姜点，石乳花腾。两腋凉生。风味清于醒酒冰。
清商怨 夜泊歧槎,清末民国初,朱祖谋,蛮江呜咽向夕敛。又劲风吹滟。似有归渔，笼镫重系缆。孤村馀更紞紞。夜渐深、向谁肝胆。沙月冥迷，荒萤三四点。
抛球乐 鹿步书所见,清末民国初,朱祖谋,照水孤墟出瘴林。人家三五荔支阴。网师午散市声减，樵侣夜谈山理深。一叶挐音过，惊起沙头墨色禽。
婆罗门引 六月既望，水西小榭纳凉，忆己亥是夕龙树寺旧游。用梦窗韵,清末民国初,朱祖谋,纱巾倦整，绕池风起叠奁冰。泠泠雨度高城。帘卷天东娥镜，娟夕素妆成。奈临醒玉艳，尚妒闲情。南楼翠层。记被酒、踏莎行。未了琴尊短梦，惊散笳声。鸥边社凉，又拖逗、秋心生半庭。芳卷墨、自展罗屏。
洞仙歌 为张圣雌明经铭匏瓜砚。时君将北归，复媵一解,清末民国初,朱祖谋,琳腴新摘，剩温岩云片，钓带双文似牵蔓。想松煤销夜，研写羁愁，摩挲处、凝得玉鸲泪眼。呼童花外洗，小叶幡幡，凉翠漂香墨池满。相伴压归装，象管鸾笺，心心待、秋波一脔。便料理、疏狂炙红丝，定销与天孙，画眉新怨。
月华清 中秋对月，怀半塘扬州,清末民国初,朱祖谋,梦冷瑶华，花凝绛阙，素娥秋思多少。暮合纤云吹，占谢郎悽抱。掩空弦、怨鹤飞回，耿残漏、夜乌啼觉。谁到。小骖鸾旧路，绀尘亲扫。桂粟阑阴望渺。忆画烛笼秋，别怀钱绕。泪尽铜仙，携得玉槃空好。暂将息、冰镜闲愁，懒斟酌、羽裳新调。留照。为红桥廿四，玉箫亲教。
水龙吟 其一 城西访伯厚坐清佳堂偶述,清末民国初,朱祖谋,雁霜微坏林衣，好山青出无人境。溪流云去，塔邀烟止，秋坰如镜。懒与呼筇，嗒焉隐几，炉薰初定。背阑干一角，枯香冷翠，留不得、惊鸥影。最忆凌沧佳兴，驻飞仙、亲题吴艇。因依未了，西龛香火，南园觞咏。蛮羽无聊，斜阳不管，荒波变景。漫商量后约，秋心似叶，堕虚帘暝。
水龙吟 其二 七星岩,清末民国初,朱祖谋,午禽啼断苍烟，砉然堕地秋星碎。天风四咽，泉飞转侧，云移向背。上界斋钟，初寮佛火，沈沈石气。对诸峰离立，萧寥水槛，浑未觉，鱼龙戏。一径岩扃溪次。洞云深、孤猿惊睡。导人双炬，砂床绣发，湫奁镜委。欲理元言，锄芝客去，安禅无地。倩僧雏细拨，马蹄歰藓，辨开元字。
更漏子,清末民国初,朱祖谋,玉钗风，鸾扇月。闲过穿针时节。笼画烛，待牵牛。无人独上楼。楼前路，孤帆暮。又送去年人去。将锦字，上金梭。浅秋生曙河。
哨遍,清末民国初,朱祖谋,家在半塘，人是半僧，畴识平生事。僧曰嗟，四坐听无哗，老之称实从壮始。礼有之。恒言未容称老，吾今何怙而何恃。空指点杉湖，寒云丙舍，皋鱼清泪如泚。纵不能、誓墓永相依，又焉敢、自尊老鬓髭。朋辈哀焉，呼而不名，用从吾志。嘻。甚矣吾衰，卅年昏宦诚何味。吾友疑罪死，刻鹄之繇能记。好一笑咨禅，三生證果，天亲无著为兄弟。甚囊粟机缄，欋椎事业，昨非今未必是。剩百年、老屋隔清漓，便投劾、归耕苦无期，办蒲团、又牵身世。呺然哆口瞠目，那辨如如偈。但随挈鹭提鸥伴侣，默以自容而已。副其名者仅如斯，老人之遇可知矣。
浪淘沙 甲辰除夕和宋周晋仙明日新年之作,清末民国初,朱祖谋,何用买春钱。拥褐闲眠。劳生身世蜕中蝉。一枕双溪明月路，三版风船。愁信到鸥边。云水沿缘。东风有约且欢然。孤竹乱山残酒醒，明日新年。
高阳台 客有示本事词者，率同其韵,清末民国初,朱祖谋,飘箔衰镫，归楼细雨，隔年人换闲愁。红蕊辞春，东风蹀躞荒沟。黄金钿合同心结，梦未阑、燕冷搔头。倚空帘、明镜徘徊，鬓改花羞。东墙轻送斜阳老，怕三年楚玉，病不禁秋。踯躅吹湍，白騧一逝难留。障花乱笑飞春语，负旧情、丽玉箜篌。算泠泠、几折回波，曾节秦讴。
琵琶仙 送褚孝通移疾归杭州，孝通新悼亡,清末民国初,朱祖谋,归到西湖，未应误、豆荚樱珠时节。无那孤瑟弦空，春声带愁咽。兰棹涴、残鹃泪点，怕啼湿、故裙尘箧。中酒年光，收帆兴绪，容易华发。待催办、腰笛单衫，趁苕水、东边旧时月。相送荷花一路，把君恩重说。春渐老、幽单客枕，拚十年、逝水销别。可奈江国漂花，瘴天啼鴂。
声声慢 城北一废园新营花树，激流植援，游事甚盛,清末民国初,朱祖谋,城痕烟结，镜曲香销，巡阑远避尘红。未近黄昏，无人冷翠濛濛。西邻旧家双燕，倚娇瞋、新妒雕栊。寻胜处、是檐虚岫纳，屧响廊空。谁信伤春倦客，费临花娇马，愁对巫峰。多宴心情，飘镫阑夜偏浓。尊前几人，闲泪背东风。浇与珍丛酒醒未，堕娇云、一片梦中。
浣溪沙 其一,清末民国初,朱祖谋,已过荼蘼未艺兰。蝶愁蜂笑两无端。旁人刚道好阑干。排日清歌巾有泪，凭春短袂手惊寒。早知芳节挽回难。
浣溪沙 其二,清末民国初,朱祖谋,谁辟毬场试马蹄。春坰小队暂提携。横枝冈路野烟迷。西海有情添漏永，东风无力办花齐。相逢且唱白铜鞮。
浣溪沙 其三,清末民国初,朱祖谋,日饮无何但举杯。观空一笑醒心飞。扇尘何事点轻衣。别样云山憎入画，同行凫鹜渐无机。御风跬步是真归。
暗香 半农诵示苏龛和石帚之作，再踵其韵,清末民国初,朱祖谋,露蟾玉色，凝酒边泪点，东风闻笛。梦老石湖，出手高枝未忺摘。临镜伤春几许，愁思托、江关闲笔。唤睡觉、一片仙云，幽语鹤争席。香国。旧约寂。断瘴海万重，半萼尘积。凤笺误泣，不许相逢许相忆。金屋商量未准，移怨咽、罗亭荒碧。待寄讯、稀翠羽，冷崦耐得。
浣溪沙 赠刘语石,清末民国初,朱祖谋,著酒单衣带眼磨。十年流恨满吴波。秋来独客易悲歌。烟月怀人词笔瘦，江关费泪笛声多。韩陵无语奈君何。
声声慢 题叔问戊戌沽上词卷,清末民国初,朱祖谋,伤高中酒，去国行吟，秋风倦旅天涯。落日长安，浮云西望能遮。津楼卧惊凉雨，燕辞巢、客未还家。背镫起，为清愁断水，病眼看花。醉墨乌丝多感，叹十年尘迹，身世团沙。人事音书，不堪重梦东华。哀时庾郎萧瑟，仗江关、词赋销它。归计晚，倚吴桡、慵和浣沙。
探芳信 春城连雨，游计因循，叔问拈梦窗雨声楼阁，寂寞收镫之句，切情依黯，约次其韵,清末民国初,朱祖谋,烛花瘦。问夜吟诗肩，清寒支否。殢剪镫帘幕，浇愁但偎酒。细禽啼湿西崦梦，半落东风后。坐逡巡、泛舸游情，看花芳候。岩径藓班绣。正撩乱苍鬟，钿尘迷昼。未稳阴晴，探奁卜、欠红豆。翠眉谁惜年芳去，惟有纤纤柳。黯江城、似墨吴云满岫。
玲珑四犯 城西探梅，笛声起邻舫中，回棹谱之,清末民国初,朱祖谋,压水梦寒，濛花霜浅，空陂鸥逝何许。数峰青弄影，酒洗吴台古。何郎旧情未赋。又东风、画船烟浦。泪粉春魂，袜尘游事，吹老玉龙苦。行云满垂虹路。忆疏香步绮，低髻迎户。往来罗袖，尽早蝶冲寒去。清歌自在人闲世，送闲客、幽单春旅。愁寄语。无人问、题裙旧侣。
杨柳枝 其一,清末民国初,朱祖谋,故苑腰肢掌上轻。花街踏马旧知名。啼莺莫讶成阴早，栽近津桥眼便青。
杨柳枝 其二,清末民国初,朱祖谋,人道枯稊不作丝。迷离烟雨又龙池。东风吹作流萍去，胜结菖蒲解笑谁。
杨柳枝 其三,清末民国初,朱祖谋,横笛吹花出汴州。长条抵死斗风柔。锦帆自解伤离别，无复春波断得愁。
杨柳枝 其四,清末民国初,朱祖谋,雪絮相和减却春。楼台白日断歌尘。金鞭分道长楸去，莫笑章台旧舞人。
齐天乐 叔问新营樵风别墅，将买春西崦，归补梅竹篱落闲，愁雨兼旬，戒寒不出，见示新作，依韵报之,清末民国初,朱祖谋,酽寒城郭花如睡，连宵但闻凄雨。旧箔飘镫，新泥殢屐，缥缈空山春绪。寻鸥路阻。问荒雪西湾，断盟谁主。歰指霜弦，夜窗愁按去年谱。垂虹斜畔倦鹤，绕枝千百啭，空怨期误。蔽竹书棂，交枝镜幕，抛却疏香一坞。吴波似语。怕重踏苍岩，麝尘迷步。后约幽邻，梦云分水墅。
木兰花,清末民国初,朱祖谋,华镫添酒西楼别。酒醒天涯闻语鴂。晓帘隔泪数残葩，夜镜和愁遮满月。相思画字篝尘灭。缄恨玉珰终不达。一春孤馆雨留人，憔悴东风无处说。
三姝媚,清末民国初,朱祖谋,江城寒食后。倚深尊难浇，酽愁如酒。梦迹楼台，半柳憔花悴，暗尘春绣。坐暝层帘，重步影、红香三嗅。金缕休催，摘索空枝，玉纤冰透。天上瑶华别久。料抱得秦筝，艳阳弹瘦。泪雨罗窗，有镜鸾亲见，病云眉岫。讳说春寒，斟酌到、凭高双袖。断送梨花空苑，东风认否。
庆春宫,清末民国初,朱祖谋,凫玉封烟，蝉梳抛黛，凤窠旋旋黄昏。流管梅芳，缘屏兰旧，怨蟾不照孤颦。絮繁丝乱，又重叠、清寒著人。宫衣添未，催罢鸾笺，销瘦真真。相思化作仙云。捐玦中洲，心事虚陈。伤别啼妆，端忧灵体，蘅皋重梦无因。坠欢寻去，镇呵泪、红绵镜尘。回衾镫暗，还数中宵，鹃语残春。
鹧鸪天,清末民国初,朱祖谋,作恶东风十日阴。春愁吹雪上疏簪。荒荒白日人闲世，酽酽苍波逝者心。书易倦，酒慵斟。孤怀无地与登临。江城一夜黄梅雨，不抵虚舟泪点深。
阮郎归 其一 埭西山行，偶书,清末民国初,朱祖谋,水墟花濑上彊村。双溪溜竹分。鬓丝供得十年尘。飞泉清角巾。拖瘦策，理空纶。重寻钓石温。年年含笑待归人。春山清净身。
阮郎归 其二,清末民国初,朱祖谋,松风夹径响鸣箯。溪云相后先。丁丁啄木似哀弦。居人方掩关。罗带水，玉屏山。谁家好墓田。野花香绣翠微边。春樵红一肩。
木兰花慢 重宿西湖退省庵，时湖上人家杂居，楼阁突起，与十年前风物又异矣,清末民国初,朱祖谋,赐明湖一曲，认乔木，中兴年。算小队郊坰，中原壁垒，天放身闲。颓阑。旧吟拍处，问月明、元鹤几时还。战舰东风梦断，画奁西子妆寒。无端。金碧拥檀栾。唐突此湖山。念吴峰立马，荷花桂子，休唱屯田。延缘。钓竿未买，怕鱼龙、风恶搅鸥眠。醉拭西城残泪，衰杨鬓影鬖然。
二郎神 西溪交芦庵为樊榭老人及其姬人月上祠栗主处,清末民国初,朱祖谋,镜流换眼，避旧约、丳湖叠舸。听水乐空岩，烟禽深竹，如唤缘流客坐。往日词仙寻秋地，有顾影、惊鸿来堕。曾梵夹写名，唐诗摘句，等闲功课。无那。维摩病侣，松根长卧。问丈室飞花，悤悤何事，收拾人天净果。拥髻因依，倚声幽款，赢得定中香火。残雁外，瑟瑟芦风渐起，送神弦和。
采桑子 其一 湖上逭暑，日课小词，仿六一,清末民国初,朱祖谋,人言泛月西湖好，连夕云阴。蕉枥萧森。办得闲房听雨心。素娥似惜人寥寂，低挂平林。催辔西沈。出意来宵款款临。
采桑子 其二,清末民国初,朱祖谋,三潭月上西湖好，载酒来过。髡柳无多。奈此彭郎白发何。凭阑才觉秋香重，万笠风荷。万点秋螺。浩翠如潮赴镜窠。
采桑子 其三,清末民国初,朱祖谋,看山觅句西湖好，小艓中流。水枕花帱。无数风光点笔收。暝摇一叶苍茫去，浴鹄湾头。蝉语弦秋。何处诗人黄篾楼。
采桑子 其四,清末民国初,朱祖谋,佛香仙呗西湖好，住近南屏。病耳冥冥。惯数清钟向晚声。夕阳黄到黄妃塔，草树鬅鬙。照影分明。巾拂颓然一老僧。
采桑子 其五,清末民国初,朱祖谋,闲鸥最识西湖好，肯别青墩。来话君恩。一叶扁舟著岸人。三旬且住轩中住，潭舫开尊。斗取闲身。明岁花时准到门。
诉衷情 田田榭夜坐,清末民国初,朱祖谋,并湖亭馆甃波平。屏绮浅藏镫。屋山倚扇孤坐，竹尾看移星。歧路事，倦游情。梦难成。露姿销尽，玉簟端然，一夜秋生。
唐多令 双清馆赋菊，呈苏龛,清末民国初,朱祖谋,钿阁月初斜。霓裳闲旧家。病西风、还护屏纱。消受伶俜寒蝶意，香不到，鬓边鸦。衰帽侧霜华。尊前百感加。卷帘人、同是天涯。教理秋妆临镜看，人毕竟，淡于花。
清商怨,清末民国初,朱祖谋,琤琤凉叶下似雨。飐岸镫三五。怨动西风，昏鸦相尔汝。轻桡芙蓉别浦。阿那边、画桥朱户。禁断情尘，攓蓬中夜语。
应天长 衬鹤柴席上送剑丞,清末民国初,朱祖谋,旋鸦乱叶，驱雁断云，凉秋半剪楼幕。敛避酒场闲局，风床病槃礴。黄花社、催素约，认旧隐、阆风狂鹤。乱襟袖、一嗅寒香，懒问哀乐。无益是悲歌，向老文园，同调渐寥邈。去去渡江词客，孤吟当狂药。朝衣重知强著。恋梦里、探春双屩。赋归晚、驿路苍烟，须寄梅萼。
鹧鸪天 丙午沪滨除夜,清末民国初,朱祖谋,莫厌屠苏酒入唇。雪馀帘户转奇温。接天镫色流连夜，照海花光著莫春。吟鬓短，彩符新。五湖犹是未归人。明年好办扶犁去，为报苕山一㡧云。
被花恼 此紫霞翁自度腔也。止莼、叔问一再和之，余效之,清末民国初,朱祖谋,梅风薄扇黯吴天，如墨坐迷窗晓。乱鴂催春去多少。青门白社，销年梦影，镜里逡巡觉。弹剑懒，著书迟，酒杯只称花枝照。依旧去年人，闲恨萋萋似芳草。烟萝路背，画㡧苕山，倦枕还寻到。是宽鞋瘦策旧经行，又飞絮、飞花故相恼。一叶去，省识临盟鸥渐老。
菩萨蛮,清末民国初,朱祖谋,龙钟双袖花前泪。白头聚领残春味。狂走信孤篷。东西南北风。瞢腾经岁瞥。不见兰芽茁。浇酒背帘阴。梨花寒食心。
惜红衣 其一 中秋踏月，过叔问夜话，兼忆伯宛海滨索居情况，用梦窗韵,清末民国初,朱祖谋,度暝随萤，推帘动竹，露庭一白。载酒人来，园菭破荒碧。吴丛桂老，看小叶、娥妆慵约。香陌。皴破长笺，著霜花陈迹。冥鸿海侧。独卧飘镫，流波涴离色。相思未寄瘦客。耐秋寂。销得石湖鸥伴，闲话水西云北。系故园心事，惟有苍蟾能识。
惜红衣 其三 年时与叔问有买邻之约，逡巡未就，今将卜居吴氏听枫园，书报叔问，申以是词，再用姜韵,清末民国初,朱祖谋,雁老长云，鸦翻去日，断愁无力。未了菟裘，苕山怨凝碧。寒花鼓点，还解笑、庞眉书客。湛寂。西崦老仙，约鸥边将息。红香旧陌。撩梦铜驼，巢痕半尘藉。三年一觉瘴国。渺南北。好约岁寒胥宇，雪棹五湖吟历。只过墙清饮，轻负落杯山色。
惜红衣 其四 伯宛岁晚北游，执别依黯，三叠姜韵送之,清末民国初,朱祖谋,饯梦清杯，催装短日，殢人筋力。转海西风，冲帆破淞碧。高鸿去远，穷望眼、江楼羁客。疏寂。歧路柳条，叠离歌无息。车尘九陌。人海花场，文梁燕泥藉。平居俊赏故国。五云北。落日古台金冷，吟望白头重历。对五陵年少，愁涴单衣缁色。
解蹀躞 答叔问,清末民国初,朱祖谋,雁绳仨低江馆，晚背垂虹路。素情题叶，吴波断云聚。依旧一度回肠，引杯笛起西风，送秋何处。镇吟伫。期共青芝呼棹，仙禽导幽步。梦回萝薜，闲心去来阻。君听空外声声，和人今夜商歌，病螀愁雨。
好事近 彭嫣词，为北山楼主人作,清末民国初,朱祖谋,眠雨茂陵秋，曾赋上林游猎。谁乞金茎澄露，疗琴心消渴。相哀几辈赖云鬟，高楼句愁绝。肯伴鸱夷一舸，胜双清珰札。
小重山 答叔问,清末民国初,朱祖谋,梅润经熏不下衣。闭门三日雨，晚莺稀。东风和絮转晴丝。红芳尽，慵和饯春词。欢事隔年非。樱桃三见后，剩斜晖。闲愁取次报君知。漂花水，流恨上朱扉。
红林檎近 枇杷,清末民国初,朱祖谋,分笼樱初罢，系枝铃仨圆。素手荐新雨，霏香乱瑛槃。东园西园载酒，坐想露嚼风餐。旧约曾骤雕鞍。花里闭门看。缀蜡书未达，缄别味馀酸。相如赋懒，渴怀愁绝眉山。胜天涯春老，堂阴翠晚，梦魂还泊湖上船。
念奴娇 题秋厓卷子,清末民国初,朱祖谋,曝书人老，好池台都共，画叉飘泊。碧玉通津流客梦，分付雨烘烟托。千首填词，十年磨剑，心决归耕乐。小楼添否，白头依旧牢落。难得两幅鹅溪，一船虹月，来侑郫筒酌。坐忆承平觞咏事，展对凉堂清幕。灵宝厨空，丰城剑合，此中关丘壑。钱郎句好，须君补上笺角。
新雁过妆楼 张山荷尝得薛镜于吴市。背錾思娟小印，索书娟镜楼榜，媵之以词,清末民国初,朱祖谋,粉蠹金奁，闲情事、绿窗影出娟娟。舞鸾斜倚，亲见小字连环。越缕披香笼袖角，弁峰添黛晕眉弯。惯温存、夜来茜色，销与华年。春风盈盈满箧，伴上帘绀玉，浅照低鬟。赋情多丽，空怅翠竹寒天。熏炉半温绣户，问妆靥、何时相向圆。寻芳约，料小菱春影，不隔蓬山。
念奴娇 月下过叔问吴小城东墅，乃七夕也。归来始觉之,清末民国初,朱祖谋,樵风溪馆，有吴鸥分席，闲缘潇洒。灭烛自携凉月色，来理茶瓜情话。罢笛鸿归，开帘萤入，一扇风无价。稀星出没，薄罗云意如画。忘却天上秋期，红墙碧汉，隐隐飙轮驾。功拙未关吾辈事，赢得清凉今夜。针缕闲情，槃花绮梦，老去慵描写。高梧摇露，远空仙羽来下。
声声慢 酬叔问,清末民国初,朱祖谋,寒花栖盎，连雨春池，孤吟慵和残蛩。经酒林亭，秋心著处迎逢。江山感时摇落，闭闲门、还对青松。缀新眺、傍清弦静送，天际冥鸿。梦断芳华骄眼，有西崦老鹤，为导仙踪。素约鸱夷，年年负了吟篷。天涯借人，丛桂漫逡巡。招隐西风倚阑处，看归云、犹恋旧峰。
高阳台 再和叔问待月溪堂之作,清末民国初,朱祖谋,寒玉秋筠，衰丝暝柳，矾头浅画林峦。溪月生迟，低窥不照愁颜。尊空尚恋回肠地，伴怨虫、微语荒阑。最销凝、独梦飘镫，连唱投竿。鹧鸪啼老江南事，算樵风家世，人外闲闲。卅载吴栖，鹤天长占高寒。乡心历乱趋残夜，有雁行、飞度关山。傍西风、一倍哀时，词客休还。
鹧鸪天 高啸桐病中索赋,清末民国初,朱祖谋,眼底罡风事事新。太虚何用竞浮云。偶然出手从卢雉，未肯低头拾惠文。忧国病，苦吟身。全家捣药起秋尘。酒船茶具江天好，乞取鸬鹚自在春。
琵琶仙 张白琴有还湘之赋，索词为别,清末民国初,朱祖谋,归种桃花，楚云满、故国仙林如缬。林外横笛呼犍，春泥渐啼滑。乡绪引、江关倦客，奈歧路、短丝难折。落手沧洲，当歌白日，珍重华发。旧题句、银烛西楼，梦尘剪、东风黯销歇。谁遣一艎新水，送飞花如雪。中夜起、吴鸿试数，对月明、酒醒伤别。底事抛得鸱夷，五湖空说。
蝶恋花,清末民国初,朱祖谋,一院东风莺对语。中酒年光，不定阴晴雨。红萼盈盈谁是主，珠帘锦帐新歌舞。人事音尘关百虑。坠絮飞丝，都是愁来路。泪眼留春春似许，江湖满地漂花去。
大酺 同江韵秋过顾氏园看牡丹,清末民国初,朱祖谋,背石阑低，花幡定，深锁仙云成簇。凌晨雕玉帔，伫鞓红妆面，弄姿金屋。醉缬吹烟，清阴涨午，抬举东风娇足。玉环三生梦，傍吴娃闲馆，伴春幽独。奈书叶无题，覆杯多恨，鬓丝惊触。欢游须秉烛。酒边事、光景奔轮速。恼乱是、登楼病眼，断水愁心，卷红芳、泪波盈掬。未信青春掷，凭故国、鹃声催促。况零落、清平曲。栽买无地，归对庭莎闲绿。怨吟为谁更续。
一萼红 花步里回棹，示白琴,清末民国初,朱祖谋,水西浔。罥蘋波小橹，鸦轧和春禽。江雨黄梅，吴吭白纻，轻送闲醉闲吟。旧游换、平烟废绿，剩燕语、偎定谢堂深。打马情怀，焙蚕天气，经惯销沈。歧路不禁游冶，甚扁舟俊约，寂寞而今。芳影帘衣，华年瑟柱，愁绪双系疏襟。未须讶、狂酲楚客，对花发、歌底少年心。待说相思又休，月澹楼阴。
蕙兰芳引,清末民国初,朱祖谋,吹露晚芳，点妆镜、半鬟云绿。记接坐知香，镫底最嫌曙促。画裀步起，镇对恼、歌梁尘簌。甚泪弹不尽，误落石榴裙幅。俊约微波，离觞歧路，此恨盈目。怕归马心情，销与素娥夜独。开屏山翠，梦沈小玉，相见难、南雁短封慵属。
竹马子 送白琴,清末民国初,朱祖谋,嗟寒雨飘烟，衰兰泫露，故山年晚。向虚楼倦对，城谯角起，霜林屏展。坐惜独客悲歌，繁弦倦轸，渐催离宴。眼底酒须醒，要看人、一舸秋潮如箭。为想经行地，帆随雁落，梦先湘转。灵均旧日沈怨。漠漠波尘吹换。定忆听雨风情，剪镫吟事，人隔吴枫远。惊飙万叶，黯淡斜阳满。
卜算子慢,清末民国初,朱祖谋,炉烟候暖，帘雨戒寒，倦极拥衾无寐。酒力初销，更听撼林惊吹。引霜天、断角催人起。换向晓、娟娟素景，蟾华潋滟无际。寂寞凭阑地。渐眼断京尘，梦迷湘水。后约丁宁，坐费翠封传泪。好年光、虚度衰镫底。待与约、江湖送老，怕归鸿憔悴。
江南春,清末民国初,朱祖谋,颓柳敧台，明漪浅甃，青瑶相拱如笏。笼诗壁坏，冷旧家、垂露秋笔。门外稀来辙。沧浪近、步尘更洁。几料理、簃南莳药，池北横书，吴皋占断烟月。飞仙去，飘绛节。想汗漫青城，梦攀萝葛。山阳剩侣，尚解说、胭脂晴雪。邻笛惊风歇。斜阳外、画阑凭热。归隐几人，秋语泠泠，枫根暗泉呜玦。
望海潮,清末民国初,朱祖谋,长风吹雁，飞云横鹢，浮天万里无休。独夜梦魂，千山鳞甲，繁笳暗入边愁。来作步虚游。正月明湘佩，霜拭吴钩。元鹤声声，十三屏外，唳清秋。狂吟击楫中流。问蓬莱左股，残画谁收。挥扇顾荣，登楼王粲，兹行不为封侯。吹笛唤潜虬。要赌将黄海，还与沧洲。甚日鸱夷共君，晞发五湖舟。
浣溪沙 曩阅都肆丛册中，见桂未谷寄内诗笺，有帷月镫花二语。吟讽辄上口，或谓未谷集中无此诗也，词以纪之,清末民国初,朱祖谋,笔诀依微蠹粉流。江湖书客苦吟秋。小笺传恨与妆楼。帷月皎于新镜面，镫花歧似古钗头。复丁老去转工愁。
木兰花慢 庚戌岁除,清末民国初,朱祖谋,闭门春未觉，又莺语，报芳期。恁寂寞心情，酥花旧影，蜜苣新啼。惊窥。镜霜鬓缕，负邻家、折赠古梅枝。老鹤枫窗去久，等闲菭竹凄迷。天涯。病枕未成归。醒到晓钟时。笑东风故国，红情绿意，都被愁欺。支离。岁朝倦笔，算一年、芳物不堪题。待理中园步屧，廉纤小湿春姿。
鹧鸪天 人日泛舟花步里,清末民国初,朱祖谋,市尽官河得雪清。孤游移舸避妍晴。春愁似水连鸥起，山色通桥与雁平。年事换，雨香零。题诗谁寄草堂灵。酒醒寺寺钟声发，仿佛江船夜半听。
石州慢 听成竹山谈香雪海之游,清末民国初,朱祖谋,客里光阴，啼过翠禽，春到南国。云凹小萼缄红，涧曲玉姿凝白。寻香一舸，际晚棹入空冥，湖烟销尽双崦碧。斜月独逡巡，料芳心难觅。休忆。两京梅讯，羌管惊尘，未堪栖息。惯住天涯，换梦东风能识。伤春泪尽，可奈岁晚何郎，江城还听黄昏笛。唤起五湖心，仗尊前吟力。
烛影摇红 寓园海棠，一株亭亭，独上出楼甍丈许。今年作花最繁，一夕为风雨所损，词以惜之,清末民国初,朱祖谋,倾坐东风，画楼天半仙云起。照妆微晕泪胭脂，明镜交枝倚。绣屋秦筝梦底。按梁州、催吟殢醉。乱莺啼罢，换尽斜阳，香红尘世。无定阴晴，苍茫不解东君意。眼前何地著春光，颠倒闲桃李。欲赋华清旧事。衍波尘、寒凄蠹纸。睡魂不返，烛爓屏山，相思独自。
八声甘州 五日饮花步市楼，买棹而返,清末民国初,朱祖谋,算年年、五日太凄凉，今年且为欢。正梅风薄扇，蘋烟卷幕，水阁虚寒。胜剪塘蒲渐老，香噀酒杯宽。未会行吟意，醒醉都难。多事荒唐呵壁，把兰荃章句，抛恨湘沅。笑江南倦客，闲恋橛头船。待流连。钗符节物，又河桥、飞雨暮催还。垂杨外，散迎神鼓，叠棹轻澜。
渔家傲 送赵尧生,清末民国初,朱祖谋,几日寻秋双画橹。闹红闲了横塘路。梦落西湾香屧步。呼酒处。荒波怪石犹堪语。容易新凉生碧树。离心却趁高鸿去。一叶井梧飘蜡苣。须念取。江南今夜潇潇雨。
暗香疏影 秋晚过樵风别墅，分残菊一丛，归以梦窗谱写之,清末民国初,朱祖谋,露黄一襭。向故人帽底，翻窥飞雪。病起重阳，帘卷西风晚寒结。愁味伤秋更苦，惜缥壶、家泉冰洁。记冷香、呼取馀杯，清事隔篱说。休道柴桑路远，小城正岁晚，人事凄绝。独坐遗芳，便有东风，不改漂摇柯叶。枝头甘抱枯香死，有霜后、伶俜孤蝶。愿此花、从此休开，占断义熙烟月。
倒犯 辛亥岁除,清末民国初,朱祖谋,泪眼看新桃，旧符岁华如扫。闲门闭早。黏鸡画燕都删了。谁家竞弄，箫鼓新声林鸦闹。剩炷火星寒，不放东风觉。漏壶乾，未霜晓。呵手梅窗，翠管银罂，前尘如过鸟。梦起睇故国，又春绿，将年到。怕只益、花枝恼。苦低垂、白头吟望杳。算百计谁如，日饮无何好。独醒人已老。
烛影摇红 止翁招集乙盦斋中，率赋,清末民国初,朱祖谋,飘断春镫，酒卮不抵残寒酽。借人篱落酹横枝，消与流年感。客意飞花共减。费天涯、清铅数点。画堂双燕，飞傍谁家，雕梁新占。独卧沧江，旧盟寻到鸥群淡。莫凭回雁诉乡心，满地惊波撼。生茶春盘未餍。两京梅、凝尘半糁。岁寒情味，肯被邻家，东风轻赚。
蝶恋花,清末民国初,朱祖谋,飘酒繁英如雪片。摇荡游丝，那系流光转。未必清歌弹指散。急觞催拍谁能限。涴地花尘生对面。步障重重，未省春深浅。烟语隔窗人不见。解红新曲空排遍。
还京乐 其一 和庞檗子,清末民国初,朱祖谋,断魂事，说与残笺，倦墨能惆怅。念鬓羞尘镜，泪灰蜡炬，吹箫谁唱。记影娥池上，长条带月和烟荡。倩素手，扶醉唤取，柔波双桨。伫高楼望。剩狂花歧路，飞莺未惜声声，芳草又长。东风换绿林亭，暗梨云、慊梦来往。费销凝，是急雨弦声，明霞佩响。怨色西阑月，窥人昨夜薇帐。
还京乐 其二 题况夔笙餐樱词,清末民国初,朱祖谋,倦怀抱，阅尽斜阳，稍觅微波语。任坠香迷燕，乱红踏马，缄情无据。问绛都花事，伤春泪泼闲风雨。并万感，吟夜醉晓，蛮芳成谱。旧销魂处。傍珍丛千绕，而今涨笔狂尘，弦外调苦。沈吟又拍阑干，荡云愁、海思如许。坐沧洲，还赚得天涯，文章羁旅。半箧秋萧瑟，兰成身世重赋。
高山流水 宋徽宗松风琴,清末民国初,朱祖谋,故宫法曲冷朱弦。倚龙吟、风雨潸然。开宴记芳时，南薰韵入流泉。河清慢、征角重翻。宸游处，仙籁层霄遍彻，仗合苍官。和春雷别殿，笃耨御香前。无端。青城几千里，黄鹄谱、应指秋寒。零乱杏花词，梦落万水千山。问霓裳、几度飘烟。知音少、枨触孤臣老泪，怨拨哀弹。恨宫声不返，凄绝陇禽言。
鹧鸪天 立秋夕同瞿庵过君直家饮海淀莲花白，元遗山有饮倪文仲家莲花白醉中之作，率同其调,清末民国初,朱祖谋,呜咽丹棱水不波。拍浮来赴小红螺。临风坐接秋香近，擎露凉分太乙多。从汗漫，日亡何。霸陵醉尉不须诃。白头野史亭前客，消得平生老茗柯。
虞美人 八月十四夕，同吴瞿庵赋,清末民国初,朱祖谋,常娥不悔偷灵药。碧海孤秋约。宝奁犹未是圆时。谁唤风前乱笛起参差。纤云卷尽金波冷。破碎山河影。言愁真欲问青天。可许今年明月复明年。
水调歌头 寿沈子培七十,清末民国初,朱祖谋,风力与吹垢，海日总明楼。危阑笼袖无边，景物座中收。变灭白衣苍狗，寂寞寒山虚牖，心定与天游。吟望依南斗，吾道讵沧洲。白符芝，碧筒酒，若为酬。双声笛奏翩然，一鹤此衔筹。早是夔龙耆旧，况复刘樊嘉耦，仙籍本双修。佳语持相寿，羲驭伫回辀。
点绛唇,清末民国初,朱祖谋,镫黯春阴，瘗花铭罢空瑶想。佩环无恙。梦结归风响。十载江春，与忆桃根桨。仙云往。费人惆怅。多事千丝网。
浣溪沙 其一 西溪泛舟，同病山、仁先、贞壮、吷盦、愔仲、伯完,清末民国初,朱祖谋,又是寻秋一度来。十年城郭半蒿莱。眼明屈曲镜流开。出骨微嫌山偃蹇，折腰犹舞柳毰毸。荻花抛雪点行杯。
浣溪沙 其二,清末民国初,朱祖谋,溪水何缘也姓西。淡妆浓抹更相宜。几堆红树压芦埼。大好年光须酒送，小颓风范与鸥期。西湖虽好不须题。
浣溪沙 其三,清末民国初,朱祖谋,作队凫翁导桨行。招提取次出花塍。一龛香火草堂灵。太息声家无记莂，因依佛界即传镫。我来分作打包僧。
念奴娇 题蒋孟蘋写书图,清末民国初,朱祖谋,渊源蜀学，问灵衿谁托，鹤山一叟。巨集觥觥天水刻，艺苑珍逾琼玖。三箧云亡，一瓻许借，善本蕲无负。元亭油素，古香擩染衫袖。前事十七遗篇，纷纶要义，三写流传久。说似芳椒排日课，几辈姜芽敛手。金薤端书，瑶华副墨，操劵名山寿。卮言日出，坠传期与宗守。
金缕曲,清末民国初,朱祖谋,惯醉长生酒。是前身、安期飞舄，浮丘挹袖。鼎鼎百年皆寂寞，肯负持螯双手。问蛉蠃、二豪知否。不喻茗柯微妙理，便三杯、两盏终多又。持此意，为君寿。羡君无事如犀首。尽随宜、千场盘礴，月天花候。此乐未须儿辈觉，此事今人稀有。恁日涉、园林如绣。四海子由真健者，定白须、红颊长厮守。还起舞，对花侑。
百字令 题余尧衢倦知山庐图,清末民国初,朱祖谋,角巾投老，依然是、抟控人生骨肉。造化小儿空簸弄，随分寻得归宿。老层三椽，良田二顷，高卧清湘曲。荒湾织屦，老仙来伴幽独。谁道倦羽安巢，惊尘连海，哀郢歌相续。多难万方同一概，目断乡园松菊。故国青山，沧洲白发，归梦愁成斛。何年畏垒，大穰珍重遗祝。
蝶恋花,清末民国初,朱祖谋,带雨孤花支薄暮。天际朱阑，隔著濛濛雾。刻骨相思侬与汝。东风计较闲言语。得意红襟穿绣户。但解呢喃，不省谁为主。影事零星从细诉。千头万绪君休误。
帝台春 寿词,清末民国初,朱祖谋,冈上竹黄，祥云绚南国。瀛海秋澄，闻道今年，蟠桃初实。好是金英浥露处，劝觅醉、郦乡泉洁。话春晖，子舍心情，云帆催发。堂锦幂，萓翠茁。驻凤翼，粲鲛额。正紫禁仙郎，彩衣归也，亲祝春慈南极。料得瑶台谱家庆，香入金觞暖仙液。拜寿母年年，认幔纱霞赩。
醉蓬莱 寿词,清末民国初,朱祖谋,望南云似盖，簇翠萱丛，亭亭堂北。家庆屏开，㬉琼枝瑶席。东海桑柔，南阳菊滟，万景澄秋夕。寸草心情，瓣香亲拜，明星南极。粉署仙郎，彩帆归去，桑浦山前，版舆登历。乐府新声，下青鸾仙翼。缥桂香浓，仙厨麟脯，有麻姑亲擘。一曲陔兰，传觞遥羡，陶家宾客。
风入松 寿词,清末民国初,朱祖谋,祥云如盖簇南州。双鹤更添筹。遥知家庆屏开处，有新声、乐府相酬。潋滟郦潭菊秀，葳蕤东海桑柔。仙翁衿佩水云秋。吟绪渺沧洲。数椒梅蕊巡檐笑，盎洞天、春入琼瓯。来岁鹊峰胜处，綵衣绕膝香浮。
烛影摇红 寿词，集梦窗句,清末民国初,朱祖谋,玉树悬秋，蜜沈烬暖馀香袅。银台双引绕花行，宿宴连清晓。数点官梅信早。占年光、琼箫缥缈。春风无定，过却重阳，蟠桃正饱。野阔天宽，赋情合载鸱夷棹。身闲犹耿寸心丹，阆苑芝仙猊。同抚云根一笑。彩毫飞、朱弦古调。双鸾共跨，已㬉天香，红萸乌帽。
虞美人 题费晓楼秋镫忆梦图，和渔川,清末民国初,朱祖谋,井梧一夜惊秋早。月底南鸿少。金猊香篆不禁风。遮得天涯路断画屏中。帕罗费尽年时泪。欢怨浑忘记。秋更二十五声长。谁伴不眠人背合欢床。
满江红 其一 为病山、梦湘题匡庐笠屐图,清末民国初,朱祖谋,放杖翩然，问谁是、高霞真逸。有尘外、浮丘袖把，洪厓肩拍。隔郡笺筒分日递，连峰屏障排云出。信肝肠、如雪两诗翁，机同息。浔阳郭，香炉色。记曾挂，西风席。老生涯只欠，苍烟双屐。出世扁舟谁净侣，入山他日犹生客。剩岁寒、风雪梦匡君，空头白。
满江红 其二 赋吴伯宛甘遁村居，时君将之官北行,清末民国初,朱祖谋,门对青山，称旧隐、东皋亭馆。临玩有、绯桃黦浪，缃梅连岸。小筑最宜鸿案隐，十年未结鸥波券。问何时、著论效潜夫，先生懒。胸磊块，愁湔盥。销磨与，书千卷。笑修椽空寄，年年海燕。长策无如河朔饮，短歌休和南山矸。好趋班、青琐莫从容，沧江晚。
好事近 题前溪散牧图，儗曹珂雪,清末民国初,朱祖谋,扣角发高歌，谁把道书同读。不作羡鱼痴计，对溪光如玉。江湖犹是未归人，亡羊笑臧谷。早晚上彊山下，买春蓑黄犊。
柳梢青 题韵香道女画兰，儗厉樊榭,清末民国初,朱祖谋,小熨芳笺。烟根露蕊，倩影亲传。粉本双身，黄絁一梦，薄负婵娟。年年听雨空山。消不得、天花妙鬘。休问东风，色香多少，叶叶情禅。
减字木兰花 送黄小鲁,清末民国初,朱祖谋,无情湘水。摇落芳蓠秋色里。冷月回桡。自倚清琴谱大招。平生风义。江汉愁心成屑涕。雪鬓霜髯。胸次先收一华山。
好事近 和梅缘韵,清末民国初,朱祖谋,飘簟烛花凉，阑外水荭风急。箫罢忽催归去，有万千怜惜。铭心百遍许云英，料理寸肠直。别有当筵廋语，是红鹅不食。
减字木兰花 题辛仿苏青衫捧砚图，集迦陵句,清末民国初,朱祖谋,黄金台古。百不怜人游猎赋。醉帽攲斜。忍看灵均九畹花。玉箫风起。小展簟纹融似水。咄汝青衫。夜冷春葱下几签。
鹊桥仙 次珊席上戏示白琴,清末民国初,朱祖谋,五陵旧梦，五湖新约，并作天涯流浪。尊前点检去年人，半经卷、药炉供养。先生有道，隐囊纱帽，一笑都无我相。翠眉新作捧心颦，漫描得、远山相向。
思佳客 代赠,清末民国初,朱祖谋,蝉翼单绡不道轻。粉清朱薄转盈盈。唤来羞障垂鸾扇，别去佯抛小雁筝。云护惜，月将迎。众中最得可怜名。花花相对相当惯，未要尊前意不平。
水龙吟 展重阳，虎阜李公祠小集，呈子异,清末民国初,朱祖谋,画帘官舫清秋，五湖对酒平如掌。簪萸节过，觞梅信远，溪山无恙。金虎荒烟，紫鸿新驾，连情散赏。问荒池剑气，消沈何处，一泓底，笙竽响。谁酹祠堂丞相，费勾留、中兴怀想。东风战鼓，悤悤换与，西塘菱唱。一局沧桑，九能词赋，几回怊怅。愿明年更健，重摩翠壁，倒黄花酿。
蝶恋花,清末民国初,朱祖谋,役眼红芳容易歇。风雨沉沉，送了清明节。添尽罗衣寒更怯。旋灰香印无人爇。短睡却偎山枕热。梦里愁心，不放双眉缬。漏水半乾街鼓绝。夜鹃啼上梨花月。
西子妆 题张白琴侬汀宴月图，用君特韵,清末民国初,朱祖谋,驱马烛斜，背沤笛起，半罥空波花雾。被霜黄柳著愁多，绾离情、卧桥沙堍。闻鸡漫舞。尽商略、闲云去住。梦封侯，是锦鞯茸帽，玉箫亲许。英游误。岁晚瞢腾，射虎荒山去。几回酾酒拭吴钩，夜沈沈、照残乡树。萧关健句，换江表、登楼一赋。黯襟痕，不负当筵泪雨。
谒金门 题张■■■■图,清末民国初,朱祖谋,留不住。簇蝶仙裙微步。滴断巫峰天外路。画帘连夜雨。泪点黄花新谱。写作婵嫣忆语。待唤仙山双翠羽。深情凭寄与。
满庭芳 赋刘聚卿所藏大小忽雷,清末民国初,朱祖谋,蜀国冰弦，胡沙尘柱，双檀离合千场。春风几曲，乐府小沧桑。内宴倾杯趁拍，亲曾傍、红袖眧阳。伤心是，玉宸零落，一例委霓裳。东塘。曾识曲，六么按出，孤咽清商。又比翼鹍鸡，飞下彫堂。安得双声绛树，琉璃甲、对拨龙香。人间世，惊雷破柱，重与话兴亡。
金缕曲 其一 寿恽澹翁六十,清末民国初,朱祖谋,一澹从天放。尽区中、秕糠尘垢，了无我相。身是凤皇池上客，彩笔曾干气象。但赢得、白头吟望。世变轮云千万态，算故山、猿鹤犹无恙。资格称，五湖长。森森风骨长松样。羡今朝、紫芝餐罢，葳蕤自养。谁奏鹤南飞一曲，神与臞仙俱王。似行入、玉山朗朗。此老胸中无块磊，笑谈闲、况有高歌荡。浑不用，瓮头酿。
金缕曲 其二 芸巢病起，赋此柬之,清末民国初,朱祖谋,未是师种放。更休休、松风满听，山中宰相。兴到试拈如神笔，悟入渡河香象。正不免、高丘怅望。小示维摩居士疾，要众生、与我俱无恙。闲问讯，药苗长。休嫌枯木形骸样。总不消、嵇生高论，道机能养。说到补天填海事，泽雉依然神王。问何日、三光重朗。半醉每依南斗看，酒波中、那得西风荡。愁尽扫，抵千酿。
金缕曲 其三 题中吴吴老行看子,清末民国初,朱祖谋,自解嫌疏放。尽安排、黄齑注籍，酸寒骨相。此子最宜丘壑置，不称凌烟画象。有散髻、斜簪相望。同拜散人新封号，要江湖、终古长无恙。沧洲趣，日应长。头巾懒学周家样。伴诸公、吟尊料理，炉烟供养。手把离骚须痛饮，耳热酒酣神王。更难得、风云开朗。任尔安期灵气尽，武陵源、何物能摇荡。行荷锸，坐倾酿。
金缕曲 其四 三和,清末民国初,朱祖谋,赤手龙蛇放。痛陆沈、神州现出，天魔变相。劝汝长星一杯酒，起视青冥何象。有贯索、欃枪弥望。多少新亭闲涕泪，问河山、风景谁无恙。愁似草，刬还长。壶卢到处翻新样。漫平章、伯夷盗蹠，才人厮养。谁要卿来相料理，各约三章而王。盼不到、天清日朗。大好家居谁撞坏，是金银、气与天潢荡。消日计，仗醇酿。
金缕曲 其五 四和，病中校梦窗词,清末民国初,朱祖谋,一箭漳兰放。透筠帘、幽芬占断，酴醾宝相。欲写情芳无闲笔，空谷久消心象。展湘簟、波纹盈望。听雨独眠忘忧馆，正药烟、风定人微恙。壶漏水，几消长。闲愁依旧年时样。任输他、道书开阖，井华供养。归本欣然留亦好，何必丹砂气王。剩两眼、观书雪朗。一卷霜腴丛残谱，付人闲、秋士肠回荡。重按拍，试呼酿。
金缕曲 其六 寿曹邃庵,清末民国初,朱祖谋,一疏扁舟放。便安排、膏肓泉石，缁尘卿相。元是玉堂挥翰手，三策居然贾让。正雕缋、宣房景象。巨浪掀天风怒吼，把布帆、收定浑无恙。归去领，水云长。庭阶和气春醪样。更谁如、棣华交韡，芝兰竞爽。不问传家灵素诀，驻得朱颜长王。定忘却、趋班仙仗。牵率门生儿子辈，有篮舆、不用青藤杖。南飞鹤，为君唱。
满江红,清末民国初,朱祖谋,积古斋空，谁与问、吉金祥器。粲然对、判悬半堵，土花凝素。三寿奚斯工作颂，一篇融扁新诠字。伴归装、虹月米家船，沧江涘。高文擅，嫏嬛秘。前尘渺，金銮记。问沈沦九鼎，人闲何世。小筑都含山泽趣，新诗定有云雷气。只夜深、长乐梦回时，潸然涕。
寿楼春 题陈仁先南湖寿母图,清末民国初,朱祖谋,云英英溪堂。正兰馨夕膳，梅点春觞。几度招邀山意，吸嘘湖光。佳处占，鸥凫乡。看婺星、连宵荧煌。况鱼脍双供，鹿车共挽，膝下有仙郎。年年祝，慈晖长。看双堤缋幅，淡抹浓妆。最好匊波涤研，临池题香。还整顿、闲篇章。趁柳阴、篮舆扶将。看家庆屏开，瑶池绮窗春未央。
减字木兰花 其一 题李云谷先生残研拓本,清末民国初,朱祖谋,英英光气。磊落半规三十字。旧学江门。一样深衣皂帽人。韩陵谁语。填海补天无用处。一片苍云。中有灵均旧泪痕。
减字木兰花 其二 为潘弱海题画松,清末民国初,朱祖谋,苍虬根干。不管人间风日换。龙性谁驯。貌此嵚崎历落人。含豪犹怒。那便蜿蜒霄汉去。规作新图。待访家山第四株。
鹧鸪天 寿吴子修,清末民国初,朱祖谋,隐几高楼送夕阳。天教晚节伴寒香。綵衣扶杖呼文度，椎髻新舂有孟光。秋潋滟，日舒长。三年海上看红桑。西湖归棹寻鸥约，好为梅花进一觞。
定风波 寿陈小石,清末民国初,朱祖谋,花近楼头书眼明。水云矜佩本来清。一院双成诗伴侣。天许。谪仙人是老人星。往事北门严筦钥。忘却。好从南极驻箳篂。更进菖蒲觞面酒。为寿。与君沈醉梦觚棱。
寿楼春 题葛毓山词集,清末民国初,朱祖谋,鸳鸯湖词乡。有金风俊拍，黑蝶新腔。几辈同音笙磬，振镳词场。纫楚佩，兰情芳。嗣雅音、曾推丹阳。想浣笔闽涛，呼笺澉月，料理酒边狂。燕台梦，飞花忙。拥青绫觅句，憔悴星郎。同是承平年少，大罗霓裳。桑海换、人琴亡。忆旧游、惊秋沧江。对箧底蟫尘，江关鬓霜愁庾郎。
清平乐 赵芝山属题其夫人遗照,清末民国初,朱祖谋,步虚环佩。画里屏山地。落叶哀弦秋字字。證取彩鸾身世。竟床凉簟潺潺。麻源梦断空坛。不看十洲兵火，戴花人较平安。
满江红 题杭州岳忠武庙精忠柏，用忠武韵,清末民国初,朱祖谋,大木无阴，浑不似、众芳彫歇。相望处、灵旗风雨，于今为烈。终古心坚如铁石，何人手植无年月。向南枝、应有旧啼鹃，伤情切。奸桧铸，沈冤雪。幽兰瘗，仇雠灭。问乔柯几见，金瓯圆缺。朱鸟定飘枋得泪，碧苔疑渍苌宏血。更空山、玉骨冷冬青，悲陵阙。
眉妩 题河东君妆镜,清末民国初,朱祖谋,认文回蟠凤，影落惊鸿，秋水半规晓。篆取相怜意，菱花瘦、娉婷妆伴巾帽。秀眉倦扫。映涧东、红豆枝小。忏情是、一片沧桑影，带风絮愁袅。谁料玉台人老。剩故山蘼冷，铜晕孤照。稠发抛残后，诸天泪、春来肠断花貌。绛云恨绕。费麝奁、红翠多少。记亲见圆姿，和月满媚赪笑。
踏莎行 题徐积馀小檀栾室勘词图,清末民国初,朱祖谋,锦字香名，琴弦妙解。鬘花十二锵琼佩。风来应有凤笙和，月明定下蛾眉拜。苍雪清阴，白云仙籁。玉台家法千春在。江南谁解唱流波，共君绮语消吟债。
清平乐 集玉田句，赋芜园归思图,清末民国初,朱祖谋,旧家池沼。镜里芙蓉老。满院飞花休要扫。过了一番残照。人生苦恋天涯。此时那处堪归。不道江空岁晚，白鸥尚识天随。
百字令 寿词,清末民国初,朱祖谋,良医良相，记邦贤名论，千秋相属。仁术一身都是德，看取门庭雍睦。红杏家林，白华陬萼，趋步锵泉玉。恩言三接，上池曾效芹曝。嘉耦七十平头，桂芳相引，绕膝台莱祝。才调邺唐推玉季，为谱鹤南飞曲。万千欢悦，锦制花团簇，遐算筹添屋。双扶鸠杖，小园春在新绿。
侧犯 送林铁尊之毗陵，即题其词卷,清末民国初,朱祖谋,壮游易倦，廿年客味消吟卷。谁遣。是转烛秾华、酒边换。江湖梦觉后，始信文章贱。流转。甚翠墨、红牙尚堪伴。蘋洲旧月，笛韵和天远。料理到、顾塘秋，归鹤未嫌晚。倦拍霓裳，急觞慵劝。一曲樵歌，待君排遍。
减字木兰花 题老燕恋雏图,清末民国初,朱祖谋,几双玉剪。掠地风捎珠蕊乱。晕入生绡。珍重金奁付左娇。青春彩服。一霎霜摧萱草绿。衣线侵寻。省识寒泉一片心。
百字令 其一 沈石田三桧图卷，郭季仁藏,清末民国初,朱祖谋,蟠根阙里，怅古尘脉断，三千年物。乔木苍烟新画本，翠满嵚崎岩壁。鹤去云孤，虬飞月冷，挥洒吴缯雪。东阳大笔，是何意态雄杰。为问并世钱尤，沈吟绕树，孰敢为先发。想见解衣盘礴，赢柯干之而变灭。今昔风流，丹青文采，何遽争毫发。熟参画理，信君双眼如月。
百字令 其二 题郭起庭盆柏图,清末民国初,朱祖谋,柏因社冷，郁虬枝犹结，蓊厓昔梦。厚地高天无著处，来作闲堂清供。大谷霜姿，平泉珠实，伟质宜梁栋。杜陵一喟，古来才大难用。珍重此叟支离，托根咫尺，一样巢鸾凤。柯叶四时长不改，未要东皇矜宠。五粒松蟠，双甀梅格，岁晚寒交共。满堂动色，河阳有笔天纵。
齐天乐 刘体乾奉所藏蜀石经残拓，上呈乙览，蒙御题孟蜀石经四篆文，以示孝臧，敬书其后,清末民国初,朱祖谋,西川残霸鹃啼歇，江山未销文藻。正始青珉，开成翠墨，毡蜡流馨多少。遗经独抱。对厨几虹辉，楬橥鸿宝。善本摩挲，大峨一片绛云绕。天章休气倬汉，是鸾回凤舞，飞下蓬岛。秘笈镌华，奇觚悟诀，家法珠林能绍。微臣颂祷。念游艺冲龄，中兴祯兆。十碣摹刊，右文看再造。
减字木兰花 题颜使君牡丹扇,清末民国初,朱祖谋,半规清影。中有天香相比并。遗爱湖湘。留得仁风好奉扬。读书有种。岳岳文孙能洛诵。一笏棠甘。莫作人闲富贵看。
好事近 题族叔半亭寒泉阁印谱,清末民国初,朱祖谋,游刃入斯冰，笔与蛟螭蟠曲。把臂二金蝶馆，有臣家痴叔。廿年郁郁勒铭才，雕龙手长缩。此事倘关兵象，抵鲁戈追逐。
祝英台近 有赠,清末民国初,朱祖谋,髻新兴，妆闹扫，微步戛环佩。走上红裀，倾座尽回睐。香檀拍过惊鸿，春莺休啭，要聆取、迦陵仙籁。更多态。步虚两袖天风，解脱总无碍。是李和南，还是李波妹。有时卸却歌衫，安花对镜，拣一朵、小南强戴。
柳梢青,清末民国初,朱祖谋,阑夜镫青。玉箫仨冷，锦瑟无声。坠月孤楼，行云半峡，谁唤愁醒。缠绵未卜他生。凭叩取、西厢玉扃。为报青鸾，影梅庵底，忆语分明。
减字木兰花 题刘蘅庄藏唐人写涅槃经卷,清末民国初,朱祖谋,等闲文字。直證人天堪涕泪。千偈澜翻。大笑吹镫受涅槃。杀机天发。猿鹤沙虫同一劫。香发旃檀。想见金刚涌笔端。
浣溪沙 题雷峰塔经卷,清末民国初,朱祖谋,龙象销沈几杵钟。诸天无路问青峰。庄严输与画图工。天水荒凉依旧碧，劫灰生灭可怜红。散花香处万缘空。
寿楼春 社集赋查楼菊部,清末民国初,朱祖谋,嘶香骢铜街。有筝琶夜月，箫鼓春雷。说似清时歌舞，旧家楼台。桑海后，仍崔嵬。怡近依、方壶蓬莱。只币地花钿，齐云榜篆，零乱劫馀灰。觚棱梦，愁天涯。早霓裳曲怨，湘瑟弦哀。底事燕兰芳约，渺兮予怀。今昔感、成低徊。唱渭城、何戡重来。问凄断云韶，青霜鬓催知几回。
沁园春 八徽图题词,清末民国初,朱祖谋,德象女师，有炜管、彤思贻令名。缅蘧缋姜嫄，稚图孟母，甄慈鞶帨，益誉丹青。四德倍之，群伦仰止，为烈于今有典型。瑶源远，溯双江毓秀，蕙洁兰馨。金闺弁冕贤英，衍孝友、宗风雅泳征。审经以行权，积而能散，音流太似，传续更生。两佩纫芳，六珈式度，例以须眉亦老更。钟馀庆，也抗颜厨及，雏凤声清。
清平乐 题赵叔雍高梧轩图,清末民国初,朱祖谋,龙门百尺。罨画明秋色。南北两峰相映碧。看取朝阳凤立。开轩满目烟霞。软红不到云涯。著个仙源居士，湖山越恁清嘉。
减字木兰花 题黄九烟为李元白藏周江左书离骚经跋,清末民国初,朱祖谋,沈湘古恨。文字造哀天倘问。悬圃陈词。异代萧条又一时。骚心不死。滩艇行吟声变征。招手彭咸。依样伤心史一函。
朝中措,清末民国初,朱祖谋,锄犁身手拙于鸠。老去有菟裘。留得子春家法，不知冠带昆丘。东林下噀，廿年旧梦，莫莫休休。抛尽山田十棱，无缘部曲黄牛。
减字木兰花 其一 赋苏文忠铁如意,清末民国初,朱祖谋,雷雹班駮。八百年来谈柄握。散发桄榔。携向南天舞一场。指挥无定。箕口难回磨蠍命。犹胜西台。朱鸟声中击节来。
减字木兰花 其二 刁遵墓志,清末民国初,朱祖谋,蝉嫣华裔。秉节诸州流泳美。长掞清芬。妙绝潜研跋尾文。黝然毡蜡。难得碣阴双璧合。辟咡咨碑。怆念东华撰杖时。
减字木兰花 其三 题陈蓝洲纪游诗刻,清末民国初,朱祖谋,云关投老。把臂入林成一笑。笠屐逢迎。赢得青山养伯龄。流传烟楮。诗笔如神心画古。辽鹤归来。剩与残僧话劫灰。
踏莎行,清末民国初,朱祖谋,花胜年光，籸盆情话。峥嵘冰雪柴门夜。欃枪天末阵云多，先生岂是闲吟者。短褐风流，长城声价。松壶诗老应同社。衔杯舞剑岁朝图，争悭一幅烟绡写。
清平乐 钟馗,清末民国初,朱祖谋,人闲何世。魑魅听然喜。三字头衔唐进士。消得阎浮游戏。纷纷艾子萧郎。招邀袍笏登场。笑问三阊角黍，何如一醉蒲觞。
沁园春 寿郭翁,清末民国初,朱祖谋,开遍梅花，昼锦屏风，春风画堂。说德乡铜钵，家声金穴，刘樊眷属，蓬阆班行。东海桑柔，南阳菊滟，云满丹丘日月长。琼筵启，傍九芝眉采，一瓣心香。馀庆双凤高翔。知保障功留在梓桑。操奇赢蛮舶，函珠怀玉，劳来鸿泽，义粟仁浆。横舍弦歌，高楣绰楔，通德门多吉事祥。轩眉笑，先东坡一日，腰笛称觞。
清平乐 题高颖生环翠楼图,清末民国初,朱祖谋,傍家亭沼。倚杖容舒啸。天与围屏新画稿。换了几番残照。廿年旧梦青墩。荷花也是君恩。一觉江空岁晚，山中自有闲云。
定风波 寿钱新甫七十,清末民国初,朱祖谋,记罢金銮笔一枝。坐看蓬岛绿尘飞。天上春愁消白发。亲撷。白苻花浸紫霞卮。一院双成诗伴侣。天许。酩然重到太平时。袖了东坡三制手。搔首。却填风雨放鱼词。
寿楼春 寿词,清末民国初,朱祖谋,称眉筵金瓯。是刘樊美眷，蓬阆仙俦。得似木公金母，紫芝丹丘。知福慧，曾双修。鼓瑟琴、同心赓酬。又桂子传芳，桐枝茁秀，花甲庆初周。蟠桃熟，瑶池头。趁堂开昼锦，笺写银钩。为祝灵椿齐寿，八千春秋。招海鹤，来衔筹。恰近来、移家瀛洲。待花烛重辉，双扶杖鸠歌好逑。
疏影 题陈叔通百梅书屋图,清末民国初,朱祖谋,南枝旧约，惬素心得似，何逊东阁。彩笔禅仙，玉貌臞仙，天涯已忍沦落。劫灰一度春消息，省缟袂、丰姿如昨。尽海桑、著意迁流，不改绿华红萼。遥忆前芳晚晼，故园伫翠羽，初别黄鹤。泛雪重湖，锄月空山，底事烟霞孤却。溪藤百幅恁珍重，问冷艳、幽香谁托。待料量、物外琴书，占取幼舆丘壑。
百字令 题松月居士印集,清末民国初,朱祖谋,蕊书琅简，溯高矩、卓越嬴刘而上。四集飞鸿何足数，艺苑独标真赏。鼎足螭盘，钗头凤立，妙迹冰斯仿。一珠一字，效珍都入珊网。当日诒晋高斋，铁书精鉴，别空诸筌象。好古河闲惟求是，何似风流宏奖。照眼芝泥，惊心桑海，文物翻无恙。松声月色，为君特地疏朗。
摸鱼子 题许玉年先生孤山补梅图,清末民国初,朱祖谋,问西湖、湖山信美，此中谁是和靖。梅花眷属千年梦，处士家风栖冷。空念省。荐一匊寒泉，从剔荒碑认。烟锄雨艇。更带月移根，依岩卜筑，料理到香影。丹青事，一例沧桑无定。吟魂花下惊醒。翻新祠宇成唐突，何处巢居堪證。高阁凭。便谱出、玉龙哀曲无人听。横峰侧岭。剩红萼无言，缟衣飞下，清唳远相应。
减字木兰花,清末民国初,朱祖谋,婆娑二老。负手招邀成一笑。香讯冥濛。春在诗人杖履中。令威重到。风物依稀花事了。鼓角春城。不是高楼玉笛声。
采桑子 其一 和琴缘本事词,清末民国初,朱祖谋,辞巢婉娈低飞燕，总道无情。泪眼盈盈。苦讳雕梁住不成。回廊缥缈经行地，烟月逢迎。梦里商声。一夜秋苔步步生。
采桑子 其二,清末民国初,朱祖谋,情知飘泊残春有，自惜年光。不换炉香。坐定愁心小字旁。闲情那及楼东水，凝瞰明妆。琐户文窗。赢得多生梦一场。
采桑子 其三,清末民国初,朱祖谋,浮生天与羁孤分，不许缠绵。薄酝枯弦。尽是秋人自在缘。影娥池上当时月，双照婵娟。一别如烟。过眼风花十九年。
采桑子 其四,清末民国初,朱祖谋,而今省识刘郎恨，泊凤飘鸾。不在蓬山。只在低帘小扇间。揽衣中夜徘徊惯，月好谁看。哀乐无端。未止高丘旧梦寒。
黑漆弩 题汉建安铜弩机拓本,清末民国初,朱祖谋,双牙苔洗铜华古。是当涂省括尚方铸。恨炎精、荡作寒灰，挂壁大弨安取。细书十九勒工名，点缀宣和图谱。问谁能、手殪天狼，重鼓吹曲中朱鹭。
南乡子,清末民国初,朱祖谋,吾道有真如。掉臂能同霹雳居。竞把浮沤当溟渤，粗疏。中有全潮认得无。露电一身馀。殇子彭铿了不殊。随受罡风谁转得，须臾。大笑携镫照暗衢。
采桑子,清末民国初,朱祖谋,今宵莫惜无明月，回避姮娥。酒满香螺。好夜看人梦里过。归来独卧西窗雨，闲泪无多。不为闻歌。早自安排唤奈何。
永遇乐 题章价人铜管感旧图,清末民国初,朱祖谋,斜日河山，惊风草木，故垒何处。铁戟沙腥，戈船燐闪，肠断征南路。灵旗甲马，居人指点，犹识当年荒戍。记压城、颓云似墨，乱鸦解道悽苦。参军老矣，扁舟重舣，书剑萧憀谁与。湘水无情，巫阳有恨，只觅归鸿语。擎天身手，封侯骨相，都付怒涛东去。问一堤、寒鸦败柳，替人怨否。
恋绣衾,清末民国初,朱祖谋,红鳞吹动酒面香。倚金船、孤送夜长。寻梦到，蓬山底，问阑心、罗袖露凉。雁程不带相思去，听空楼、秋镜倦妆。料锦字，稀能会，负年年、江水寄将。
寿楼春 送潘幼畲出守西川,清末民国初,朱祖谋,金沙酴醾薰。有风花堕帻，雪絮飘茵。催赋将离词句，曲波微尘。圆月晕，如金盆。照别筵、悤悤黄昏。料栈路蕉红，巴丘树绿，输与凤城春。筹边路，荒烟屯。况横流恨满，清酒盟新。说甚瀛洲风月，草堂琴尊。明日是，阳关人。一万重、清猿寒云。便梦绕觚棱，天涯断魂襟上痕。
齐天乐 集草窗句,清末民国初,朱祖谋,翠微缥缈楼台亚，霜华锦空洲渚。山护云衣，波涵月彩，梦到隔花窗户。芳期暗数。怕水叶沈红，去年心绪。旧隐谁招，东堂松桂尽吟趣。一襟清致谁识，软尘飞不到，苒苒诗句。怨笛吟商，闲箫横玉，惟有盟鸥堪语。西风倦旅。怅望极归舟，一闲天付。立尽斜阳，花深连别墅。
水调歌头 其一 题冯君木逃空图,清末民国初,朱祖谋,逼塞人间世，何处足音跫。逍遥云将东指，一笑谢鸿濛。多少寿陵学步，却曲楚狂迷路，不出雉樊中。颠倒百年事，坐误主人翁。拍洪厓，招若士，枵猿公。不如打扫心地，坐断四山空。一任虚舟流止，芟尽诸方藤葛，末后句参通。送者自厓返，谁蹑白云踪。
水调歌头 其二 题王蓬心三吾图卷，卷有东洲题句,清末民国初,朱祖谋,白发永州守，开口说潇湘。一官十年不调，丘壑满诗肠。百折浯溪清驶，百尺浯台突起，亭子与轩昂。发兴簿书底，协趣水云乡。莞然笑，师北苑，仿香光。就中家法不失，烟麓故相望。窈窕次山铭句，兀傲柳州游记，画笔足攀翔。心折到猿叟，一幅倒千觞。
减字木兰花 其一 题倪鸿宝诗画卷,清末民国初,朱祖谋,平生风义。把臂吴桥双国士。天路飞攀。收拾光芒入小言。雯华月渍。一段苍烟飞不起。拈笔如神。馀兴能为石写真。
减字木兰花 其二,清末民国初,朱祖谋,烟萝猗靡。意外荒寒生笔底。眯目黄尘。谁是青山独往人。无多茅屋。风味举家清似鹄。鞍马平生。老作江南粥饭僧。
采桑子 题看云觅句图,清末民国初,朱祖谋,闲云未必关才思，题遍蛮笺。缥缈游仙。输尔清吟一辈贤。老来搜句浑无力，坐惜徂年。逝雁行边。魂断西堂白日眠。
减字木兰花 题梁庄会葬图,清末民国初,朱祖谋,冬青泪洒。九死攀髯终未悔。日降天临。不负青山独往心。使君风义。易水波寒吹不起。高阁葵霜。终古相望一柳堂。
暗香疏影 湖帆静淑夫妇属题宋本梅花喜神谱，用觉翁自制夹钟宫调,清末民国初,朱祖谋,碎珠一一，借粉函敛取，家林冰雪。笺管留珍，不待良金铸花骨。劫后人天岁晚，莫尽愁、灵芬销歇。算几生、风味依然，流藻入词笔。何况都房旖旎，瓣香致叩叩，薰遍芸叶。展取镫宵，与媵芳尊，恰称宜春奁帖。罗浮新月关同梦，愿双化、书丛仙蝶。倘数将、滂喜家珍，定有外孙能说。
熙州慢 湖帆属题七姬权厝志,清末民国初,朱祖谋,诔秋鹃，剩片石花铭，瘗恨终古。旧劫华鬘，渺后宫烟草，东风无主。怕作换巢鸾凤，夜半同蹑飞凫。休问艳影，长桥玩月，那时情素。谁写眉庵乐府。仗牙拍，谱出红儿新句。杯酒话旧，齐云白杨天暮。荒原遍寻故阡，问拾翠人归知否。砑光抚。春愁尽付尘土。
清平乐 为湖帆题所南翁画兰，用玉田韵,清末民国初,朱祖谋,劫馀花叶。楚畹容光别。露泣烟啼那可说。不受等闲风月。芳魂零落荒山。根荄终古相关。好伴一编心史，长留沈恨人闲。
烛影摇红 题拔可令妹李稚青花影吹笙室填词图，即用其原作集成一解,清末民国初,朱祖谋,几日诗魂，不知燕子归何处。止多落絮与飞花，换了门前路。曾采幽芳题句，况湖山，顿伤心素。娉婷一笛，解诉清愁，沈吟渐苦。
减字木兰花 题董浔阳尚书董伯念光禄祖孙书扇册,清末民国初,朱祖谋,丹梯拾级。接武蓬池贻厥力。抗疏批鳞。成就清门两逐臣。朝衫脱了。赢得祖庭开口笑。深闭柴关。将取清风满故山。
浣溪沙 梦坡德配张夫人六十寿，作放生会于西溪，为赋此阕,清末民国初,朱祖谋,黾采澄鲜片玉词。春波溶漾放生池。延年美意嗣萱闱。佳谶旧溪龟左顾，长生新曲鹤南飞。鸳鸯遐福本相宜。
减字木兰花 题明遗老顺德薛剑公画丛兰竹石册,清末民国初,朱祖谋,人间何世。老去丹青馀涕泪。肝肺槎牙。不写诸天称意花。孤芳直节。长恨补天身手拙。坐抚吴钩。高馆何时访蒯缑。
减字木兰花 吴昌硕为祖谋画彊村校词图,清末民国初,朱祖谋,金风嫡派。一世词流甘下拜。馀事丹黄。远接虞山近半塘。故山浮玉。梦里消磨文字福。何日归篷。和尔樵歌一笛风。
虞美人 元夜,清末民国初,李瑞清,离愁别恨何时了。总是萦怀抱。故园回首路迢迢。况复春镫花月可怜宵。玉阑倚遍衣寒透。听尽银壶漏。个侬情绪有谁知。最怕碧纱人静夜深时。
辛亥三月薄游台湾主雾峰之莱园献堂三兄属题园中名胜得十二绝句 其一 莱园,清末民国初,梁启超,人物自是徐孺子，山林不数何将军。稍喜兹游得奇绝，莱园占尽月三分。
浪淘沙,清末民国初,樊增祥,挨过一春愁。莫便归休。伯通草屋巷西头。似尔双飞来赁庑，我亦温柔。独自上帘钩。残照当楼。年年离别在清秋。菡萏花时添一闰，一倍勾留。
新雁过妆楼,清末民国初,樊增祥,一角青旗。销魂地、残阳澹著枫枝。短篷斜系，刚遇冷雁飞时。几折红栏都靠水，倚栏人在柳条西。更沈吟，杜郎旧句，无限萋迷。依稀南陵水面，正上弦月小，曳练云低。远山点黛，不似当日蛾眉。秋江白蘋自发，问鸦鬓、单衫何处归。天涯泪，莫泥他纤指，弹上罗衣。
浪淘沙 旅中寒食,清末民国初,樊增祥,啼鸟唤春分。细雨销魂。故园花悴女儿坟。岁岁辛夷开似雪，流水无人。马上几黄昏。月子如银。自家寻梦与温存。恰似铜垆烟一小穟，消也无痕。
高阳台,清末民国初,樊增祥,筝语悽红，琴心黯碧，星星梦飐香篝。丝雨黄昏，消他几曲清讴。载来千斛馀杭酒，到如今、都化闲愁。甚心情、诉遍哀弦，冷到银彄。蟆陵二月生春水，怎落红流尽，不送归舟。飞絮光阴，离人蚤暮登楼。泪痕不散春衫晕，怅天涯、处处江州。剩今宵、怕倚阑干，怕上帘钩。
长亭怨慢,清末民国初,樊增祥,听江笛、烟中悽语。唤起汀洲，断鸿无数。渺渺晴川，暮帆摇曳、向前浦。月痕娟楚，刚照入、牙台去。除却酒樽时，祇载得、焦琴玉麈。凝伫。把山公高致，写入淡烟轻素。黄骢去也，又相送、晚枫江路。蕙带结、满握愁红，柳枝怨、明湖秋雨。算剩有琴边，一叶残云无主。
浪淘沙 和兰当词人来韵,清末民国初,樊增祥,复袖熨香痕。浅酒金樽。罗衾不似向时温。炙暖银釭闲抱影，楼上黄昏。回首望吴云。江雁呼群。春朝一雨断人魂。旧日桐花今又发，碧树当门。
望海潮 次韵和子珍,清末民国初,樊增祥,黄昏庭院，轻寒帘幕，低花小几纤瓶。衾冷玉鹅，香焦宝鸭，绵宵漏板无声。栏外雨冥冥。料炉灰和梦，多半零星。珠箔飘灯，照人心眼是疏棂。无言懒炙银筝。怕弦凄调促，月暗花醒。春事水流，年光箭短，禁他百样飘零。曲槛那时凭。记屧廊西畔，立尽残更。不听啼鹃，也应无睡到天明。
绮罗香,清末民国初,樊增祥,擘麝添香，分泉试茗，窗外竹声敲晚。薄暝帘栊，犹有细蝉轻燕。池塘畔、几日西风，早瘦了、藕花一半。更禁他、素绠银床，萧萧落叶暗蛩满。悲秋谁似宋玉，聊借筒杯送酒，绮怀同遣。试读新词，可要素筝低按。忆桐花、小阁灯凉，无奈是、吟秋人远。剩今宵、谱入琴丝，曼音和漏转。
霓裳中序第一,清末民国初,樊增祥,江头黯送别。隐约遥峰愁黛结。飘落渚莲似雪。剩瘦雁啼花，素波流叶。残红半涅，是麝巾、清泪凝血。飘零恨、小篷单烛，屡照旧衾褶。凄咽。暗开金箧，有远道、芳音未灭。风流争似小谢。露下吹笙，柳边晞发。素蟾看又缺。想湖上、菱歌也歇。芳洲畔、翠绡裙幅，可似雁云裂。
虞美人,清末民国初,樊增祥,年年来去明湖路。打桨依花步。女郎家住水香村。一路低荷软柳似青墩。今年重泛明湖曲。秋水莹寒玉。荷花浑不似当年。只有断桥垂柳尚依然。
满庭芳 京邸上巳用兰当旧韵成解,清末民国初,樊增祥,灯院云娇，药房烟细，昨宵帘幕微寒。晓来陌上，蝶子趁花钿。记得将离赠后，相思梦、难到尊前。消魂处、玉河照影，衫鬓又今年。应怜。春事好，桃边画扇，柳外秋千。且莫问他乡，莫听啼鹃。点点红心似我，天涯路、芳草芊绵。青门外，湔裙嫩约，依旧丽人天。
二郎神 用徐干臣韵赠子珍,清末民国初,樊增祥,半钩淡月，又照见、玉阶人影。记楚佩轻捐，吴笺遥递，天际芳音伫冷。钿晕罗衫如烟薄，怎禁得、相如秋病。除燕子再来，娇棠全放，始堪临镜。寻省。当时别酒，兰襟犹凝。甚叶上题诗，花间擪笛，离梦从头唤醒。妻镜新书，哥瓷淡荈，消领晚春光景。又却是，深夜帘栊下了，睡凫烟静。
临江仙 江亭和子珍韵,清末民国初,樊增祥,玉勒青鞯游冶路，萝阴似水还清。映窗窈窕数花明。衣香多近水，扇影总疑云。燕子飞来还又去，柳枝长是多情。野塘清浅照人行。西南眉子月，又傍女墙生。
清平乐 极乐寺海棠花下，同子珍彦清,清末民国初,樊增祥,柳花无力。点上春衫碧。几曲回廊闲伫立。过尽蝶双莺支。秾花一树谁看。单衣小径风寒。消得玉人一凭，新来祇有阑干。
琵琶仙 春莫与子珍饮桐花下,清末民国初,樊增祥,微月黄昏，又恰是、小院青桐如玉。门外芳草成烟，笼灯照香毂。刚办得、生衣小扇，趁花底、茗香初熟。镜里铅颦，襟边碧唾，前梦应续。玉阶畔、多少芳心，有一抹朱弦破幽独。都把明妃清怨，付春风一曲。看满眼、花光做泪，甚杜郎、旧鬓犹绿。惟仗祓恨清樽，照妆银烛。
蕙兰芳引,清末民国初,樊增祥,红泪一襟，是湘水、碎花零叶。剩点点芳心，吹上粉奁似雪。碧鸡梦杳，但倚竹、暗伤离别。想夜寒月上，旧事和谁同说。此日天涯，飘零如我，一样凄绝。且微雨黄昏，消受烛红茗热。湘帘垂后，蕙熏渐歇。还怕听、化外数声啼鴂。
渡江云,清末民国初,樊增祥,古槐青似盖，冷淘荐了，散髻上西楼。尊前风味好，替写白团，还倩小银钩。温温黍梦，梦江蓠、祇在汀洲。甚眼前、野塘清浅，不著采兰舟。回眸。湘波如镜，翠蒻成林，正思乡时候。空忆得、香囊缀虎，画鬓簪榴。怜渠玉骨清如许，劝等闲、休照冰彄。归去也，粉笺同写新愁。
河传,清末民国初,樊增祥,花屿。烟浦。雨初晴。垂柳红亭晚莺。苎萝女儿鸦髻青。采菱。木兰双桨轻。鸭头阑入花深处。斜阳暮。且傍鸳鸯住。杏衫红。莲叶东。芙蓉。一生烟水中。
满庭芳,清末民国初,樊增祥,团扇风香，熏炉烟润，花下初掩重门。清歌月夜，惆怅不堪闻。多少天涯归思，家山远、望断红鳞。新来瘦、奚囊药裹，相伴病馀身。怀人。当此际，刚如燕子，主换巢分。傍旧家帘幕，空度黄昏。户外明河似画，盈盈水、不渡流云。凭传与，花笺密字，倚烛一销魂。
江城子,清末民国初,樊增祥,藕花深处晚凉多。橹声和。柳边过。一角遥山，轻点镜中螺。月下红楼楼下水，人不见，但闻歌。生衣著酒玉颜酡。不寻他。奈情何。又道沅江，烟水软于罗。欲采蘋花将尺素，难寄与，托微波。
买陂塘,清末民国初,樊增祥,倚高楼、万重烟水，风荷撩乱如许。夕阳十刹今何在，打桨谩寻前浦。芳草渡。看水面、虹梁遥接天边路。红墙又阻。但忆得当时，云房雾阁，玉辇往来处。西风起，内苑萧兰漫赋。鸾肠无限悽楚。春阴琼岛苔花涩，好把御题封护。君且住。看白塔。当帘远出烟中树。宫莺自语。问昔日妆楼，珊钩反挂，阅尽几朝莫。
高阳台 雨夜寄子珍,清末民国初,樊增祥,暗草栖萤，香巢絮燕，嫩凉初润琴弦。消尽年光，费伊几缕垆烟。一春不听西堂雨，问今宵、梦到谁边。最凄然、水上青荷，枝上红鹃。美人可是青天月，祇一重帘押，隔断婵娟。何况新来，万重又隔蓬山。回文玉簟凉如水，剩残釭、冷照无眠。有谁怜、玉漏沈沈，自写银笺。
侍香金童 调子珍二解,清末民国初,樊增祥,细雨墙东，一树樱桃湿。正玉骨、单衣花下立。酒绵红来无气力。强起煎茶，旋闻索蜜。忏他生、化作频伽长比翼。便万本、心经书也值。丝绣观音悬素壁。暮暮朝朝，与卿合十。
传言玉女 前题,清末民国初,樊增祥,醉尉销金，负了绮窗晴雪。谢娘心事，在煎茶解渴。春梦唤醒，那是潇湘根叶。红兰移浦，了无颜色。几许伤心，隔银屏、似远别。旧题团扇，倚香怀尚热。青青柳枝，总被他人轻折。今生长似，柳梢残月。
浣溪沙,清末民国初,樊增祥,新竹娟娟映旧苔。翠帘刚为雨余开。消魂一晌在天涯。字里珍珠香翰去，花间蜜炬玉人来。来时宫漏莫相催。
渡江云 和子珍《游十刹海》韵,清末民国初,樊增祥,水边风日美，芳莲坠粉，都似晚霞红。深深垂柳暗，浅绿明漪，闲系小筝篷。鸳鸯隔浦，总双双、花底相逢。无避处、扇光如雪，低障夕阳中。匆匆。香车去也，小阁沈熏，有春人寻梦。应自笑、软晴芳草，未试青骢。汀洲纵有重来约，怕秋心、凉到芙蓉。青鸟去，明珠还寄楼东。
金明池 题叶香士《小沤波馆诗意画册》，为潘星斋侍郎属赋,清末民国初,樊增祥,花髻吹笙，弓衣绣蝶，老辈风流如此。凭几笔、云林淡墨，便皴出江南烟水。料诗情、祇在青山，浑不似、朝罢归来花底。更傍柳添鸦，背枫摇橹，尽在霞头烟尾。试认先生行卷里。把岚翠溪光，做成乡思。人家外、明漪几曲，行吟处、梅花十里。祇恩深、尚恋承明，纵梦绕平泉，忍商归计。剩画里吴装，青帘篾舫，小现五湖心事。
月下笛 题羊辛楣同年《花溪渔笛图》,清末民国初,樊增祥,水软新罗，山明秀黛，旧垂纶处。青溪一舸，依约风帆隔前浦。平波三尺桃花色，定载得、鸳鸯稳渡。更一枝黄笛，临风吹起，万重烟絮。延伫。江关暮。甚冷落汀洲，旧盟鸥鹭。长安倦旅。漫抛花外烟屿。待君宫锦归来日，好再把、渔蓑换取。倩舵尾、樵青闲倚，红亭按谱。
金缕曲 阑干词，同爱师缜子,清末民国初,樊增祥,户外青青柳。倚东风、回廊几曲，断魂时候。细燕轻狸都不隔，卐字玲珑嵌透。消几度、玉罗衫袖。一树东头白梨影，熨春寒、总在花前后。同徙倚，听清漏。如今得似花时否。绕银墙、轻红一抹，西风吹旧。录曲凝尘曾拍遍，空认指痕纤瘦。甚响屧、邻家轻逗。划遍相思都无迹，剩回文、不断苔花绣。明月底，怕回首。
浪淘沙,清末民国初,樊增祥,落叶下银床。玉露为霜。梦和残月转西廊。记得小屏红烛影，昨夜成双。金鸭懒添香。减尽年光。玉环分付可能忘。无限燕支吹作粉，愁煞韦郎。
越溪春 和子珍《雨中有忆》，用欧公韵,清末民国初,樊增祥,暗玉敲窗银烛背，芳绪渺无涯。罗衣翻酒都成晕，似脸波、初上微霞。蕙草长时，春潭涸后，空忆韩家。门前何处香车。梦绕旧窗纱。泥人一晌半晌小坐，帘纹如水低斜。为问镜中眉语，可能瞒却灯花。
浪淘沙 良乡道中读子珍寄书，悢然有怀，为成是解,清末民国初,樊增祥,断雁写秋光。远寄明珰。小篷听水几回肠。不料玉鞭残照里，我亦凄凉。牵马上河梁。官柳微霜。回波中有泪千行。便作胥潮流入海，直到钱唐。
鹧鸪天 车中寄长安同好,清末民国初,樊增祥,钿合金筝梦已空。不教留影镜屏中。香烧心字和灰热，烛晕啼痕到晓红。琴沼侧，桂堂东。归来长动五更钟。如今祇是成追忆，满鬓黄尘满袂风。
雨淋铃 追步爱伯师韵,清末民国初,樊增祥,玉箫凄咽，坐幽窗畔暗数遥夕。星星影事犹记，伤心祇有，雪衣能说。纵得双栖似燕，奈眉翠长结。况旧梦、浑是春灯浅浅，银釭片时竭。一般镜里花难折。剩粉笺、脆语伤离别。春时底处相见，修竹外、小桃如雪。碎佩铢衣，梦里分明，未忍轻绝。待觅取、青鸟衔书，寄与瑶台月。
夜飞鹊 莲池多乌，占树争巢，终夕鸣动。天寒漏永，愁思黯然，和美成解，以纾羁怨,清末民国初,樊增祥,香消未成寝，帘幕风凄。斜月冷照乌啼。垂垂碧树已如帚，夜寒犹拣霜枝。城楼故巢不见，但延秋门外，露草萋迷。惊翻坠叶，听萧萧响入深池。一自桑乾北渡，任是月明时。不向南飞。谁劝王孙归去，啼鹃不到，烟柳空垂。愁多梦少，倚熏垆、划遍寒灰。分今宵无睡，祇愁玉箸，湿尽红蕤。
扬州慢 子珍用石帚自度腔调赠韬父，予亦继声,清末民国初,樊增祥,垂柳江干，小桃门外，玉鞭两度经过。恁单衣瘦屧，正倦倚斜柯。算春在、屏山曲处，细闻吴语，轻度横波。甚游骢北去，纤云遮断银河。谢娘眉妩，料如今、懒画烟螺。剩旧写宫词，新弹粉泪，犹在香罗。几许镜中青鬓，不堪向、别里消磨。盼东风吹，聚竹西佳讯如何。
高阳台,清末民国初,樊增祥,薄暝欺花，轻寒罨梦，雨中闲数垆熏。门外芳苔，印他金齿无痕。近来祇惯吟春草，纵题书、不寄朝云。听灯前、一晌潇潇，冷了芳樽。天涯兄弟圆如月，好香羹频絮，佳茗同温。几日东风，吹来软梦如尘。连昌旧种无多柳，甚听来、未觉消魂。且今宵、刻烛西堂，同赋婪春。
满庭芳 丰楼饯春，同子珍步子宜韵,清末民国初,樊增祥,青杏生仁，紫桐吹絮，雨余春事将阑。旧行觞地，芳草未应残。花暗一重槅子，当花处、休掩红蛮。江南路、青鸾信杳，日莫此凭栏。姗姗。红烛底，招来旧燕，细语相关。算双瞳爱水，也抵桑乾。莫怨东风扫地，玉阶畔、红药轻翻。新来事，银笺叠谱，还借素筝弹。
湘春夜月 午日次子珍韵,清末民国初,樊增祥,镇无聊，琐窗闲炷檀沈。已是黍梦温时，浑未散轻阴。一样斗茶萧寺，算去年花下，不似而今。甚小楼前后，迷藏一晌，没处追寻。微吟秀句，宫罗昨赐，花醑新斟。夺锦年华，偏忆得、楚乡烟水，长耗归心。红榴镜阁，怎禁他、十度春深。数旧梦、剩白团扇底，江花一剪，曾照罗襟。
金缕曲 为爱伯师题《秋江菱榜晚霞图》,清末民国初,樊增祥,照影情波里。映秋汀、菱花一剪，晚霞明丽。镜里春人红裳薄，刚似芙蓉并蒂。有无限、夕阳诗思。蘸取明珠多少泪，染情天、一抹鲛绡紫。浑未隔，绛河水。潇湘旧爱牵芳芷。甚新来、凉蘋罢采，玉珰双系。侧帽花间填词客，祇合香吟粉醉。早料理、双鬟钗费。一舸霞川寻梦去，唤杨枝、作姊桃根妹。谁会得，五湖意。
瑶台第一层 《兰簃读曲图》，为杨定夫同年索赋,清末民国初,樊增祥,晓起绿窗匀面了，鬟云一镜松。碧苔庭院，幽花数剪，春在帘栊。曲栏深处坐，教雪衣、低唱玲珑。曼声引，更弓鞋轻点，袅尽钗茸。匆匆。玉烟吹散，翠苕不耐晓霜中。绣帏垂地，啼莺不语，残月朦胧。莫翻金缕曲，怕百花、扫地都空。画堂东。剩兰心一点，还发春红。
珍珠帘 小伶以茉莉饰团扇，爱伯师赏之以词，即同其调,清末民国初,樊增祥,小花私贮罗囊底。玉釭前、一种温黁初试。纨扇恁轻盈，更泥他纤指。一握真珠亲赠与，当纕佩、襟便长系。风细。问素月圆时，好花开未。别有却扇风情，且茶瓯罢点，鬓翘休缀。不借彩丝穿，怎尽成连理。喜字回环三十六，最难得、花花相对。临睡。定罗帐风来，暗香如醉。
寿楼春 秋气渐深，旋归有日，子宜至自保阳，寻当复去，连夕侍爱伯师饮丰楼，同赋是解,清末民国初,樊增祥,怜芳时开樽。正金鞍载到，侧帽词人。漫说秋宵寒重，画屏围春。珠箔卷，蟾光新，照烛边、绡裳如云。笑画里明姿，词中绮语，花下暂时身。歌初阕，香犹温。怅流霞不驻，荑手轻分。过尽碧天新雁，绛河如银。朱户隔，黄尘亲，怕月中、吹箫犹闻。莫寻梦西楼，花阴露凉逢玉真。
鹧鸪天 戊寅寒食日作,清末民国初,樊增祥,灵鹊枝头久不闻。闷来无意近芳樽。纱窗几点清明雨，一院青苔自掩门。银叶冷，画瓷温。禁烟时候易黄昏。墙东三度如钩月，断送梨花又一春。
一萼红 东邻桃花一树横枝侧出，映入小窗，红萼窥人，嫣然欲笑。爱玩既久，倚此赋之,清末民国初,樊增祥,粉墙遮，有绯桃似火，隔屋绽新花。秀靥低窥，轻脂淡拂，晓妆初试铅华。忆前度、清明相见，是小帘、朱户那人家。一信东风，几回寒食，如许夭斜。宋玉而今渐老，赋东邻颜色，才思都差。斗草阑干，弄花襟袖，年年轻负流霞。蓦一片、芳阴送雨，怕玉沟、流水到天涯。还倩夕阳片影，写上窗纱。
大酺 夏夜雨中读竹山《虞美人》词，悢然有身世之感，赋此寄一二故人,清末民国初,樊增祥,正晚寒轻，单衣润，幽幌初添明烛。潇潇帘外雨，甚繁红都洗，未收梅溽。水驿烟昏，僧廊月暗，愁诵虞兮遗曲。当年歌楼上，但凉欹笛簟，暖围箫局。又谁道而今，冷云哀雁，鬓痕凋绿。幽怀还暗触。叹中岁、吾亦伤哀乐。是几度、山屏寻梦，水舫携歌，蓦回头、水重山复。未便朱颜换，先换却、昔时心目。况萧瑟、窗前竹。垂泪都尽，犹自风敲鸣玉。怎堪伴人幽独。
齐天乐 己卯春初寄子珍都门,清末民国初,樊增祥,雕轮试碾瀛洲路，萋萋又生芳草。锦树垂灯，冰河试艇，约略春回琼岛。花砖步早。看袖拂宫黄，御烟微袅。苑柳依依，认人犹是旧时貌。离人江上望极，倩青禽寄与，芳绪多少。解玉烟皋，传梅水驿，别是新来怀抱。风情渐老。自小别吴江，便疏歌笑。回首瑶京，碧天云缥缈。
春云怨 今岁海棠作花甚繁，已破萼矣，忽雨雪累日，恐遂伤损，倚此慰之,清末民国初,樊增祥,湘屏几叠，罨晚云如梦，春阴如墨。昨夜绿章初下，点点紫绵和露坼。可奈东风，吹花调粉，化作东栏数枝雪。香靥销红，仙肌凝素，掩映绣帘隙。猩英占断芳菲色。纵飞琼相妒，依然倾国。莫忆红罗小亭侧。聘与梅花，玉冷天寒，怎生禁得。且傍珍丛，故烧银烛，看取晚妆明婳。
倦寻芳 积雨初晴，春暄极美，独步至绿萝溪上，归赋此词,清末民国初,樊增祥,紫桐细乳，黄鸟轻飞，春丽如画。约略溪桥，总有倩红相亚。细柳腰身轻似燕，小桃颜色娇于马。更东来，问经过多少，曲台花榭。已负了、南园佳约，西竺香期，芳事都罢。甚处惊鸿，也似浣纱娴雅。照影羞临春水曲，避人遥在垂杨下。谢东风，那边来，暗飘衣麝。
八六子 子丹将入吴，倚此为赠,清末民国初,樊增祥,黯秋山，数声啼宇，落红又送行舟。甚竹外桃花全放，水边红豆都生。峭寒未收。春江曲曲东流。拾翠漫寻南浦，折梅好下西洲。待拣取蘋花，殷勤赠与，草香波嫩，路绵天晚，惟余侧帽依依望远，含情脉脉登楼。莫勾留。归时翠梧报秋。
贺新郎 贺爱伯师纳姬,清末民国初,樊增祥,柳外星三五。绣帘前、娟娟月样，似人眉妩。十斛明珠连乾马，才可轻盈换与。似解唱、微云词句。一点灵犀芳心透，是维摩、侧畔拈花女。微笑处，散花雨。莺年燕月休轻负。剪芳兰、玲珑结佩，小红辛苦。漫说藏春须金屋，留伴焦琴玉麈。问贺监、乞湖归否。回首霞西波如镜，定何时、同听春江橹。团扇曲，为伊度。
踏莎行 其一 感旧,清末民国初,樊增祥,暗减幺红，潜移嫩碧。楼头无限伤心色。晚桃几点断肠花，垂杨一树含颦叶。无恙窗纱，依然屏格。苔廊不见双钩屧。旧时和月凭栏杆，如今惟有栏杆月。
踏莎行 其二 雨后至城东行散,清末民国初,樊增祥,斗笠云轻，茸衫寒退。雨丝乍歇晴犹未。衰桃几片不成霞，新苔一径难为翠。坐树莺娇，探泥燕慧。随人新月娟娟媚。独怜幽草过桥行，晚风吹皱寒塘水。
高阳台 己卯闰春客沪上，悽寂之况有甚往年，适兰当远惠新词，即次其韵,清末民国初,樊增祥,粉絮轻吹，青梅始弄，闰春兼闰春阴。水样轻寒，海红帘下谁禁。桃花不似年时面，对东风、各自沈吟。甚江南、燕子重来，黯了红衿。袖中花叶珍珠字，望蓬山一角，青羽沈沈。曾记相如，罗帏病过秋深。当时已恨风情薄，算凄凉、未抵而今。倩何人、为作秋鸿，寄与愁心。
醉春风 调仁怀时司榷兰溪,清末民国初,樊增祥,粉蝶花间醉。小頞宫黄退。梦中唤取小名儿，翠翠翠。梅熟犹酸，梨红更酢，可人风味。楼下玻瓈水。枕上珍珠泪。渡江双楫几时来，未未未。兰叶溪边，枇杷门里，一般无睡。
忆秦娥 沪上遇京师故人,清末民国初,樊增祥,当年乐。豹钱骢子黄金络。黄金络。锦貂玉貌，少年京洛。今年海上东风恶。旗亭携手罗衣薄。罗衣薄。相逢又是，江南花落。
菩萨蛮 藏香，以下四解和周会生同年,清末民国初,樊增祥,七茎花上春云热。鹧斑点点明金屑。莫遣两头然。鼻尘须细参。香心灰也未。忏尽相思字。趺坐写经时。玉奴添一枝。
锦缠道 徭布,清末民国初,樊增祥,细擘娑罗，赛尽越绫瓯绮。认花纹、玲珑骰子。小时跳月春山里。一幅文鸳，和著银彄系。见红棉又开，个侬情思。似机中、阑干卐字。更不须、轻薄橦花絮，耐人饥处，也换桃花米。
点绛唇 倭奁,清末民国初,樊增祥,妥玉安花，盘龙四角戗金细。明奁似水。曾照王家翠。朱鸟窗边，长锁玲珑屉。春眠起。一窝云腻。不学江南髻。
清平乐 高丽扇,清末民国初,樊增祥,玉钉圆转。叶叶轻云展。好趁鸭江春水便。买取东风一面。祇怜玉笥秋深。婕妤一样沈吟。争怪昔人惆怅，兰衰菊秀光阴。
氐州第一 西伶党灵芝色艺冠时，镜渔翰林悦之，无由自达，倚此为赠,清末民国初,樊增祥,天际芝云，吹隓绮户，年时杜曲相见。鬲叶疑莺，当花误蝶，的的风情不浅。犹隔帘栊，早隐约、波明山远。越髻低扶，秦音半改，可人心眼。欲倩青禽将密款。奈长被、微波划断。覆盎春云，连昌夜雨，觉此情难遣。定何时、明烛底，携宫袖、临风细看。茗艼花前，道相逢、今生未晚。
换巢鸾凤 戏赠蕖城孝廉，同爱师调,清末民国初,樊增祥,微雨黄昏，又娇云荡绮，淡月笼银。倚襟初问姓，密坐始销魂。相思曾记在阑春，费伊几多，罗巾泪痕。刚挨到，荔子熟、玉颜才近。香烬，欢未尽。为问斛珠，可有楼东分。竹泪明江，蕙怀萋锦，无限人间酸恨。待得东风采蘼芜，好持缣素从郎问。须相怜，下山时、秀靥红晕。
买陂塘,清末民国初,樊增祥,记西风、画船归去，江南无限烟水。万花如梦春如海，输尔燕欢莺喜。秋色里。剩一抹、轻霞裁作江妃帔。蛾眉老矣。且明圣湖边，苎萝村畔，还我浣纱地。春波暖，太液花光似绮。菱歌一曲新试。芙蓉镜里簪花出，换了白鸥身世。铅泪洗。也不分、莲心省识东风味。清溪十里。待眉月生时，玉箫停后，重认第三妹。
凤凰台上忆吹箫,清末民国初,樊增祥,粉镜全抛，衣香尽灭，更无梦到楼西。为道潘郎文采，渐减当时。惟有年年今夜，多情月、长照虚帷。尘封处，犹余锦瑟，长与人齐。天涯又逢肠断，正晚花庭榭，萤点罗衣。香篆里、初温玉茗，小荐红栀。惆怅十三年事，无人觉、鬓已成丝。绳河转，移灯别谱秋词。
月华清 题余秋室画《晚香玉》便面，为南海叶南雪前辈赋,清末民国初,樊增祥,轻粉钩花，明金簇蕊，九华谁写宫扇。钿朵幽丛，露甃几番曾见。月上时、玉鬓新扶，风动处、罗帷香满。轻展。看湘筠几摺。瑶华一面。老辈风流未远。更密字银钩，和歌清婉。一段秋心，诉与蛩悽蝶泫。料有人、明玉窗前，暗回忆、素馨斜畔。香暖。记珠江画舸，燕钗敲晚。
金菊对芙蓉 其一,清末民国初,樊增祥,青子含酸，红檎带酢，讨春前度来迟。记丁娘居处，茆舍疏篱。风前一树垂杨碧，赚萧郎、侧帽多时。青禽方便，赠伊萱草，报我将离。昨夜灯烬孤帏。叹伯劳一世，未解双飞。问离魂倩女，此去何依。芳苔铲尽凌波迹，便杏花江店都非。再休想像，楼心乞巧，花下弹词。
金菊对芙蓉 其二 再调季簪,清末民国初,樊增祥,镜背花寒，井眉瓶坠，玉烟摇曳空帷。叹从今萧寺，长掩秋扉。生前已当空花看，纵埋香、未是凄其。佛堂深闭，猧儿惊起，碎了琉璃。临水自结茅茨。记泼醅江面，曾照罗衣。甚青山似剑，不似蛾眉。无人解画桃花面，祇秋棠泪脸同伊。断肠诗句，断肠花色，并作相思。
临江仙 除夕和爱师韵,清末民国初,樊增祥,一幅岁朝图样好，玉梅花底三更。绣帘风约一钩银。清娱便了，都是画中人。殿阁催班慵不赴，今年今夜闲身。风光莫遣酒杯贫。花红烛喜，重见一年春。
浣溪纱 其一 题会生《忏梦盦填词图》,清末民国初,樊增祥,池馆愔愔睡起迟。庭前红豆长春枝。道人元是解相思。七个蒲团供打坐，两行银烛照填词。旧欢新梦觉来时。
浣溪纱 其二,清末民国初,樊增祥,公瑾当年玉不如。小乔新嫁渡江初。春风栏槛并观书。几笔泥金衣上蝶，半圜凉玉口中鱼。世间能著此人无。
浣溪纱 其三,清末民国初,樊增祥,飏尽茶烟绣幕风。蕊珠经里悟真空。飞琼来去忒匆匆。打马聪明图卷里，乘鸾风致扇罗中。蘧蘧庄蝶可怜虫。
浣溪纱 其四,清末民国初,樊增祥,在地当为连理枝。在天当作紫鹣飞。通明殿里有青词。愿得冠巾成妙丽，更容铅黛转男儿。报他拥髻与颦眉。
浣溪纱 其五,清末民国初,樊增祥,绰约湘灵望不还。象床花簟泪筠斑。凭将词赋遣萧闲。净拭湘屏图女几，醉欹纱帽梦君山。似闻瑶瑟怨人间。
浣溪纱 其六,清末民国初,樊增祥,旧宅城南叫画眉。故香经雨发春泥。王孙随处有天涯。酒渴倩谁温茗待，朝回不见理妆迟。退红帘下断肠时。
清平乐 潭柘寺木笔花下,清末民国初,樊增祥,万花繁密。夺尽江郎笔。赐与紫衣矜宠极。个是东风第一。圆阴深护兰阇，休言画日天涯。乞借红瓷清水，养他绝小莲花。
浪淘沙 板桥题壁，八月初三日夜,清末民国初,樊增祥,残照渐低迷。倦马愁嘶。入门先自拂尘衣。犹有雁来红一簇，影与人齐。白酒两三卮。欲卧还迟。销魂今夜板桥西。露似珍珠云似粉，月似蛾眉。
鹧鸪天 中秋宿灵石县，秋花满庭，房栊新净。夜与内子待月，漫赋此解,清末民国初,樊增祥,似此中秋未算贫。曲墙雕砌露红新。玉钗私语深深院，璧月微开淡淡云。佳节酒，异乡人。故园忆我陇头行。谁知汾上初寒夜，银烛秋花对细君。
双调望江南,清末民国初,樊增祥,当年柳，都学汉宫颦。飞絮密于关外雪，轻阴铺作陇头云。愁煞倚栏人。今日个，真傍灞桥行。几叶修眉临浅水，一襟红泪点秋尘。那得不销魂。
春从天上来 十月既望，游杜子祠，折黄梅花一枝，归遗细君。,清末民国初,樊增祥,郭外山斜，倚瘦藤来访，杜曲人家。冷径苔荒，古祠云暗，疏树乱点寒鸦。若比瀼西精舍，浑不似、门掩溪花。网虫遮，看诗墙一角，细绾秋蛇。霜笳又催冷蕊，早绽了檀心，掩映纹纱。数点蜂黄，一双翠羽，依然春在天涯。折得一枝归去，刚宜称、素手煎茶。斗风华、怕临风倚竹，翠袖寒些。
菩萨蛮 其一 正月六日至延安作,清末民国初,樊增祥,平林雪霁烟光湿。夕阳浮动金明驿。西望是榆关。马头无限山。沙中春雁语。似说经湘楚。南望楚江头。教侬特地愁。
菩萨蛮 其二,清末民国初,樊增祥,离肠九曲河中水。一宵流过银川尾。水北是丹州。东风昨夜柔。湘屏围六曲。楼上春人独。无绪对春山。画眉人未还。
红情 奴子移芍药三本，植之庭隅，时已立夏数日，恐遂蕉萃。适得好雨，经宿而活，喜赋是解,清末民国初,樊增祥,谁家烟玉。趁粉苞未吐，金鸦先斸。换叶移根，宛转风前倚修竹。可是伤春静女，都不掼、玉阶华屋。且乞与、细土清泉，低亚旧栏角。清旭。映窗縠。喜暖雨弄晴，翠枝新沐。细君暗祝，未要东风与拘束。忏却将离小字，刚换得、带围金簇。待说与、扬州梦，慢斟缥醁。
高阳台 二月廿五日过近林精舍，海棠一株，始舒红萼，徘徊久之，率成是解，吊山长李稚和先生,清末民国初,樊增祥,洗砚池荒，写经窗暗，奚僮不扫闲阶。一树红棠，含苞犹映书帷。雕栏曲榭无人到，睇春风、旧燕还来。最凄凉、尘榻依然，重过萧斋。著书辛苦知何用，叹丝桐麈尾，都付尘薶。侧帽花间，当时曾几徘徊。董陵下马逢寒食，问花枝、今为谁开。怕明朝、点点啼猩，滴损苍苔。
河传 春日偶忆江乡风景，寄东湖故人,清末民国初,樊增祥,双燕。相见。雨霏霏。茆店清溪酒旗。玉壶买春花片飞。柳丝。似人金缕衣。闰年较觉清明晚。东风软。做弄梨云懒。板桥斜。芳援遮。谁家。粉墙山杏花。
最高楼 晚至玉带桥行散，倚栏照水，悢然有怀,清末民国初,樊增祥,丁字水，渺渺下前溪。芳树外，断虹垂。青山尽在栏杆北，柳花吹度女墙西。悄无言，溪上思，有谁知。残照里、单衣闲伫立，剪不断、天涯芳草碧，临曲岸，俯清漪。风前曾记人如玉，镜中已是鬓成丝。洗尘容，归旧隐，是何时。
高阳台,清末民国初,樊增祥,栏楯栖香，园林换叶，忺人薄暖轻阴。熟到青梅，晚来润逼吴襟。相逢苦说江南好，写青山、酷似家林。甚情怀、走马章台，长是愁侵。近来心力抛何处，在需头墨牒，押尾红钤。花管摧残，金荃旧句谁寻。桃笙重听当年雨，怕萧萧、潘鬓难禁。且今宵、起傍灯花，浅醉闲吟。
离别难,清末民国初,樊增祥,绣户乳燕依依。玉人赠我将离。海棠风里住，柳花香里去。昨宵银烛泪、替人垂。朝雨浥，红鹃泣，殷勤相送碧油归。楼上立，车声急。魂乍销，情如远水迢迢。野店罗衾薄，粉槛灯花落。同不睡、度今宵。苔阶碧，弓鞋迹。相思一夜发红蕉。
莺啼序,清末民国初,樊增祥,春明梦痕渐远，怅流光电逝。写心素、多在瑶笺，忍教花叶轻弃。探怀袖、芳香未灭，书中历历开元事。怕珍珠，密字经年，化为红泪。十载京华，夜雨剪韭，度东风廿四。听新曲、传唱旗亭，旧纱犹护萧寺。数风流、香山洛下，论清望、欧公颍尾。更相逢，学士煎茶，赋情浓至。红兰易萎，粉絮轻飘，剩扬云老矣。别后忆、剪灯深院，坠策闲坊，澹月成烟，软尘如水。黄垆咫尺，深深埋玉，人间犹有邹枚在。甚相如、忍为琴痟死。元亭书掩，无人与注玄文，老怀几许凄戾。兰成此日，郁郁关中，叹一官如寄。莫更诩、灵和风貌，横海功名，览镜萧然，鬓丝如此。鱼书望断，琅玕重把，平生师友无多在，愿黄金、牢铸江东蠡。还期子晋归来，白鹤云中，玉笙月里。
河传 春思,清末民国初,樊增祥,飞絮。春暮。柳依依。微雨花堤燕飞。绿阴满庭人未归。蔷薇。淡红三两枝。天涯处处生芳草。归来好。叶底青梅小。合欢床。檀枕长。绣囊。染人罗袂香。
调笑令 城隅荷花特盛，以小令写之，亦前溪子夜之遗也,清末民国初,樊增祥,莲叶。莲叶。掩映画裙金蝶。宿花两两鵁鶄。秋水南塘镜明。明镜。明镜。照见玉钗双鬓。
望江南,清末民国初,樊增祥,金翡翠，凭汝报瑶京。自听销魂桥下水，关中三见柳条青。愁煞纸裘生。
菩萨蛮 其一,清末民国初,樊增祥,朱楼桂馆参差起。章台绣毂如流水。骄马骤骎骎。那知芳草心。故宫春在否。约略无多柳。飞上旧时莺。销魂第一声。
菩萨蛮 其二,清末民国初,樊增祥,人言灞水清如剑。离肠总到桥边断。柳弱不胜蝉。夕阳青可怜。霸城门外路。那是灵和树。残月晓风时。微寒马上知。
菩萨蛮 其三,清末民国初,樊增祥,秦台最小如花女。参差凤管烟中语。锦幄绣芙蓉。薄鬟金翠重。吹箫人似玉。夜夜银河曲。双笑倚红鸾。焉知沈下贤。
菩萨蛮 其四,清末民国初,樊增祥,延秋门上乌啼曙。流杯亭下春光暮。尽日转雕轮。故乡无此声。看云楼上立。朝暮南山碧。漫说古长安。长安在日边。
寿楼春 寄镜渔都门,清末民国初,樊增祥,怜樱桃花开，又铜街钿毂，轻转圆雷。见说韩潭春冷，玉扉生苔。谁劝汝，流霞杯。待月中、罗衫归来。好粉白重揩，鸦青细刷，销尽左风怀。烦遥寄，一枝梅。慰关中庾信，心事寒灰。最忆绿窗茶具，玉奁诗牌。中散俊，东方谐，比醥醪、卿言尤佳。料今夜兰堂，丁丁箭虬花际催。
罥马索,清末民国初,樊增祥,剔红药，雕础苔花晕深碧。空廊暗雨，古墙落粉阴虫泣。寒袍绽纸，冷笛遗钿，一夜玉鹅红冰积。料小楼也被西风，打入绡窗润琴漆。寥寂。井桐悽语，燕泥轻坠，楚簟微澜荡秋魄。恰似吴船闻雁，梦中烟水枫桥驿。残更倦枕，搅碎风铃，官马萧萧嘶寒枥。又晓来断云，零落野戍，凄凉泪金狄。
临江仙,清末民国初,樊增祥,玉柄霜缨麈尾，泥金云篆书签。飞琼居处在花南。娟娟静女，合署秀才衔。卐字鸳鸯锦带，连珠孔雀罗衫。莲花碧玉道人簪。晚妆拜月，重对水精奁。
浣溪纱,清末民国初,樊增祥,墙上花冠唤午晴。垂垂风柳不胜青。印床终日嫩苔生。好是绿窗新睡觉，空堂闻坠燕泥声。起来花外断虹明。
浣溪纱,清末民国初,樊增祥,对镜窥红敛翠眉。含愁拭泪坐相思。念人一去许多时。近日为谁开笑靥，眼中心上两依依。忆来不语但成悲。
临江仙,清末民国初,樊增祥,对镜窥红眉翠薄，临窗愁坐含颦。相思泪裛石榴裙。念伊一去，江上几多程。记隔疏帷通眼语，近前笑靥还生。心怀心想甚分明，忆人不语，含恨独吞声。
虞美人 其一 回文,清末民国初,樊增祥,双成佩玉雕兰翠。似得香中意。锦缄云碧雁飞斜。远寄淡泥金画并头花。罗纹碧色秋窗晓。断梦萝烟袅。拂花惊燕见相思。别久扇纨齐写定情诗。
虞美人 其二,清末民国初,樊增祥,花丛一色深春晚。恋蝶斜枝软。玉敲风竹不胜寒。翠袖酒醒初凭小红栏。眉山远黛愁中画。楚楚衣罗砑。柳如腰细水如烟。小院紫微花映月西偏。
虞美人 其三,清末民国初,樊增祥,娟娟月似纤罗袜。浥露莲香发。夜凉池玉起微波。脸障紫鸾轻扇倚清歌。愁多莫弄秋床笛。静夜流萤碧。里衣罗薄玉肌明。露透绿绡烟样藕丝裙。
虞美人 其四,清末民国初,樊增祥,肠回九曲栏花亚。黯黯香生夜。雪肌纱系有谁知。恨此柳丝金蹙燕来时。屏风障玉雕花碧。倚笑云鬟湿。露霏丛桂碧绡轻。扇画月中花是故人情。
重叠金 其一,清末民国初,樊增祥,下楼珠络金鞍马。马鞍金络珠楼下。鸳袖紫丝鞭。鞭丝紫袖鸳。白蘋香水隔。隔水香蘋白。归意绿杨垂。垂杨绿意归。
重叠金 其二,清末民国初,樊增祥,雪衣罗绣花斑蝶。蝶斑花绣罗衣雪。单袖小红栏。栏红小袖单。醉心香鸭睡。睡鸭香心醉。人样玉珑玲。玲珑玉样人。
重叠金 其三,清末民国初,樊增祥,手纤春试香冰酒。酒冰香试春纤手。红断脸波溶。溶波脸断红。箔珠弹粉落。落粉弹珠箔。茶是那人佳。佳人那是茶（
重叠金 其四,清末民国初,樊增祥,绿荷风动双鸳浴。浴鸳双动风荷绿。归燕翠帘垂。垂帘翠燕归。品棋知玉冷。冷玉知棋品。凉榭水沈香。香沈水榭凉。
重叠金 其五,清末民国初,樊增祥,漾风花縠冰纹帐。帐纹冰縠花风漾。红袜覆薰笼。笼薰覆袜红。绿绡烟隐玉。玉隐烟绡绿。秋色柳西楼。楼西柳色秋。
重叠金 其六,清末民国初,樊增祥,绿波帘影摇风竹。竹风摇影帘波绿。蝉玉堕松鬟。鬟松堕玉蝉。小奁秋月皎。皎月秋奁小。金镂蝶衣轻。轻衣蝶镂金。
重叠金 其七,清末民国初,樊增祥,小窗红桂秋香袅。袅香秋桂红窗小。斜鬓玉簪花。花簪玉鬓斜。瘦腰裙样旧。旧样裙腰瘦。回雁锦书催。催书锦雁回。
重叠金 其八,清末民国初,樊增祥,翠桐疏雨抛珠泪。泪珠抛雨疏桐翠。愁黛远山秋。秋山远黛愁。影娥窥绿井。井绿窥娥影。红蕙晚庭中。中庭晚蕙红。
重叠金 其九,清末民国初,樊增祥,绿烟如梦茶香熟。熟香茶梦如烟绿。飞凤紫茸衣。衣茸紫凤飞。靥花桃赛雪。雪赛桃花靥。无睡引薰垆。垆薰引睡无。
重叠金 其十,清末民国初,樊增祥,染香绒袖金泥浅。浅泥金袖绒香染。刀剪玉奴抛。抛奴玉剪刀。画屏秋雨夜。夜雨秋屏画。苔径几时来。来时几径苔。
重叠金 其十一,清末民国初,樊增祥,腻笺红泪思相寄。寄相思泪红笺腻。钗燕玉人来。来人玉燕钗。苦心鹃夜语。语夜鹃心苦。谁共合欢杯。杯欢合共谁。
重叠金 其十二,清末民国初,樊增祥,靠窗纱索萧郎笑。笑郎萧索纱窗靠。香屧绣成双。双成绣屧香。渡河秋信误。误信秋河渡。红泪冷怜侬。侬怜冷泪红。
转应曲 其一,清末民国初,樊增祥,花径。花径。草色帘波相映。阑干不奈情何。曾凭春风袖罗。罗袖。罗袖。淡月梨花依旧。
转应曲 其二,清末民国初,樊增祥,双燕。双燕。曾识桃花娇面。别时黄柳初垂。又见高楼絮飞。飞絮。飞絮。那得不教春去。
转应曲 其三,清末民国初,樊增祥,春暮。春暮。捉搦裙裾不住。销魂杜宇声中。冷烛无言泪红。红泪。红泪。一夜棠妃无睡。
转应曲 其四,清末民国初,樊增祥,重午。重午。华屋薰风燕乳。红榴著色无多。写入秋云扇罗。罗扇。罗扇。好与谢娘方便。
鹧鸪天 其一 徐俟斋画山水屏题词,清末民国初,樊增祥,两岸春山中有溪。圩田雨足罢耕犁。镜中每对青丫髻，树里时闻白画眉。撑小艇，泛清漪。秦人洞口白云迷。二千年后溪边水，照出桃花似旧时。
鹧鸪天 其二,清末民国初,樊增祥,大好楼台欲住难。暂寻幽事画桥边。树含龙井明前雨，帆带潇湘转处烟。寻药去，采芝还。水天闲话鬓丝寒。归来拣得松针笔，细写溪南数朵山。
鹧鸪天 其三,清末民国初,樊增祥,南浦销魂第一程。萋萋芳草怨西征。烟鬟送客参差出，春水如愁日夜生。芳雨歇，绮云平。莫将兰桨击空明。烟波可是明妃面，费尽丹青貌不成。
鹧鸪天 其四,清末民国初,樊增祥,谁写渔梁落照痕。乱鸦疏处见烟村。数家桑柘临溪水，一棹桃花访故人。樵唱远，梵钟闻。亭亭一塔倚松云。时人若问庞居士，石壁烟萝是鹿门。
鹧鸪天 其五,清末民国初,樊增祥,罨画溪山玉不如。安排庭榭待潜夫。捣辛好佐双弓米，放子初成二寸鱼。临水畔，种双梧。偶然一叶下阶除。奚童净扫南檐地，叩齿焚香读道书。
鹧鸪天 其六,清末民国初,樊增祥,点点寒鸦薄薄云。数峰鼠尾郭家皴。斜阳黄到西山寺，残柳疏于白下门。堤上马，水边人。吴枫摇落易销魂。烟波若问吾归处，黄叶江南别有村。
鹧鸪天 其七,清末民国初,樊增祥,打叠云山入画图。拂檐青玉两三株。解栽杨柳惟陶令，合婿梅花只老逋。呼鹤子，饲雕胡。当年五斗久销除。饥来但采桐花咽，此是吾家小凤雏。
鹧鸪天 其八,清末民国初,樊增祥,万壑千岩玉有声。九天鸾鹤下呼群。飞泉细答笙簧响，上药时逢琥珀根。餐白石，濯清泠。移家真欲傍通明。山中相业知何有，领取松风与白云。
东风齐著力 馈岁,清末民国初,樊增祥,蛮榼何来，茶封春焙，密割冬房。木瓜报汝，磊落不盈筐。户外春风又到，琴鱼白、楚橘新黄。长安好，红笺往复，忘是他乡。的的好年光。邀旧雨、春蔬试斗吴娘。金盘彩胜，叶对复花当。想见柔荑昨夜，金刀剪、喜字成双。休辞醉，红房果熟，素楪饧香。
长亭怨慢 别岁,清末民国初,樊增祥,似流水、年光别去，镜里苕颜，忍教轻负。百日黄鸡，唱到吴歌、尽情处。送君归矣，休折损、河梁树。举酒属梅花，好待取、春风吹汝。歧路。笑葫芦画就，此别一年一度。灯屏顾影，怎禁得、鬓丝飘素。正纤手、雪水煎茶，又春夜、红楼听雨。算祇有韶光，偿得离人心苦。
玉漏迟 守岁,清末民国初,樊增祥,腊醅新上口。看书吃果，灯前厮守。残夜新春，只判一声清漏。不用占鸡卜镜，但愿得、花红人寿。君信否。垂帘一晌，春词琢就。不解格五弹棋，祇色子玲珑，称伊纤手。玉雪娇儿，可要软饧酥豆。斜倚薰笼不睡，任消尽、博山香兽。看镜久。青青鬓丝依旧。
金缕曲 其一 戏题石笙刺史小像,清末民国初,樊增祥,芳草城南舍。遍长安、莺花狼籍，让人游冶。廿载春婆成一梦，说甚承明金马。任潦倒、风尘之下。闭户著书还种菜，问一州、斗大谁能假。君不语，看秋华。隐囊纱帽春风画。署头衔、杯湖聱叟，染溪愚者。昨送河东君归矣，蝉鬓茶烟暗惹。恰便似、文君新寡。世事悠悠何所恋，且饮醇、近女消长夜。君笑谢，吾衰也。
金缕曲 其二,清末民国初,樊增祥,春午花枝亚。掩重门、熏垆茶臼，煮香庭榭。君是江南老名士，记得开天旧话。又恰似、江州司马。闲向紫桐花下立，怅下邽、明日清明也。抛手版，对芳斝。梅花老屋钟山下。燕飞来、斜阳不见，旧时王谢。庾信生平萧瑟意，醉后溪藤自写。难得是、西园良夜。绣谷春风今寂寞，忍白头、重看扬州画。银烛泪，为君泻。
江城子,清末民国初,樊增祥,午晴楼上弄妆迟。似花枝。映花枝。小颊绯桃，薄薄远山眉。幸是屏风遮隔了，梳洗处，褪罗衣。此行难与定归期。怕相思。莫相思。不愿封侯，消息绿杨知。愿作郁金堂里燕，无早暮，总双栖。
高阳台,清末民国初,樊增祥,集号联珠，词名漱玉，红房对擘吟笺。低鬒吹笙，分明并蒂双莲。花间打叠相思谱，怕双声、绛树偷传。是灵均、一脉湘愁，付与婵娟。彩鸾已伴文箫住，剩小乔未嫁，幽独谁怜。夫婿相如，琴心消渴年年。销魂弟一霓裳序，检题名、彼此嫣然。胜当时、刘阮匆匆，赘与神仙。
满庭芳 九月初三夜写香山诗意,清末民国初,樊增祥,钿合深缄，玉珰遥寄，绛灯初上帘栊。怨瓶落井，素绠漾西风。我是江南谢女，十年梦、长在愁中。知天壤、王郎何限，幽恨几人同。玲珑歌一曲，香山俊句，应付纱笼。又淡云微雨，掩抑秋容。依旧初三好夜，浑不见、新月如弓。惟是有，珍珠做泪，和露滴梧桐。
踏莎行,清末民国初,樊增祥,漏水声沈，蓬山路近。金扉半掩灯花晕。如今都下似江南，小屏酥雨单衣润。打马谁赢，踏青可定。玉奴睡也休相问。床头一緉绣鞋儿，偷将钿尺量分寸。
卜算子 其一,清末民国初,樊增祥,火里种青莲，根蒂在何许。尽道莲心彻底红，谁识心头苦。薄命始为花，何况花无主。除是应官走马人，知我伤心语。
卜算子 其二,清末民国初,樊增祥,卿是雨中花，侬是风中絮。花絮飘飖不自由，万事凭天付。俱是不如人，岁月风尘误。红袖青衫泣数行，点点花梢露。
卜算子 其三,清末民国初,樊增祥,带露昨宵来，听鼓明朝去。不独卿怜我自怜，付与檀槽诉。命也不如人，文采都成误。卿作鸳鸯我作仙，归结知何处。
卜算子 其四,清末民国初,樊增祥,水驿蓦相逢，夜久疏星度。怀里逤逻烛下人，门外垂杨树。生长北河滨，近在墙东住。二月梨花薄媚时，记我销魂处。
踏莎行 三月初五日宿彭善村，夜雨寒甚，晓起雪积寸许，因赋,清末民国初,樊增祥,雁不堪闻，鸡还无用。五更风里银釭冻。纸窗犹道月光明，罗衾祇觉春寒重。玉树朝新，雕轮晓动。马蹄踏破琼瑶巷。江南已是牡丹时，并门尚作梨花梦。
双调望江南,清末民国初,樊增祥,关中柳，殊有故人情。二月青丝堪络马，一春金缕不离莺。流水带红亭。三年别，车骑此重经。好是南山与君眼，春来不改旧时青。认得弃繻生。
鹧鸪天,清末民国初,樊增祥,催画双蛾午尚慵。殢人娇眼镇惺忪。更衣每觉新香袭，索茗因知宿酒浓。思往事，十年中。瑶台月下几相逢。闲来检校群芳谱，祇有梨花似玉容。
浣溪纱,清末民国初,樊增祥,宫样梳鬟一段云。欠伸回倚小灯屏。宝炉临睡又重薰。小玉眠来微放诞，娇儿乳罢一殷勤。罗帷才放玉钩鸣。
最高楼 灯夕书感,清末民国初,樊增祥,人日过，春在绣帷中。银烛影，落梅风。灯屏尽画桃花马，帘旌双绣柳条龙。可怜宵，切莫放，玉尊空。消尽也、红檐霜与雪。且料理、铜街花与月。休更忆，凤城东。金莲宣赐知何日，金鳌缥缈是何峰。又三年，浑不见，软尘红。
满庭芳,清末民国初,樊增祥,燕试风襟，蜗留雨篆，深春闲过书帷。唱名才了，小吏问诗题。门外春蚕食叶，重檐下、碧树刚齐。幽深地、花如处女，寂寞少人知。冬烘，犹故态，三间破屋，来试茶旗。问隐囊纱帽，何事归迟。多少凝香昼寝，谁似我、闲看酴醾。春阴重，才晴又雨，归骑溅香泥。
浪淘沙,清末民国初,樊增祥,新水养蒲茸。棐几玲珑。晚榴才试一花秾。待得瑶房红子熟，应是秋中。轻燕拂帘栊。午梦惺忪。不知昨酒为谁浓。自取西窗茶碾子，捣尽松风。
苏幕遮 堆絮体,清末民国初,樊增祥,雨初晴，莺始哢。唤起棠妃，唤起棠妃梦。绡扇白团纤手弄。半画桐花，半画桐花凤。佩声迟，帘影动。临去秋波，临去秋波送。珠押领头金压缝。云比罗衫，云比罗衫重。
昼锦堂 寄桑园,清末民国初,樊增祥,挂屩枫天，吹箫月夜，几年轻负鸥盟。一水萝溪自绿，板阁深清。淡黄绫锦墩边柳，小红纱縠巷中灯。难忘是，春雨小楼，雕栏六曲深凭。而今。吟渭树，浑不见，河桥酒幔摇青。陇雁西来空寄，醉墨零星。草堂双入王家燕，玉鞭三听霸桥莺。相思意，惟是峡云关柳，两处愁生。
金缕曲,清末民国初,樊增祥,垂柳扬州驿。甚无端、天风吹散，紫鹣双翼。二十四桥重经过，小玉开门不识。经几度、江边寒食。骑凤吹箫今何处，向月中、独凭红栏立。罗袖冷，泪痕湿。平山残照伤心碧。付白门、辛家斑管，染香弹墨。十二碧城红楼峭，楼上双星的的。怅风絮、凭谁捉搦。一掬春波惊鸿影，便稽山、化土端相觅。休更擪，绿阴笛。
浣溪纱 闻蓝洲病却寄,清末民国初,樊增祥,可是鲈香恼季鹰。愔愔斋阁覆青绫。宜城酒好力难胜。春雨珍珠园里菜，秋风玛瑙院中灯。不如归去理鱼罾。
南歌子,清末民国初,樊增祥,春女淮南赋，冬儿白下词。柳条金嫩不胜垂。莫认前身小小与师师。纱扇持遮面，宫螺与画眉。晴窗茧纸界乌丝。学得瘦金书体写唐诗。
石湖仙,清末民国初,樊增祥,玉人秋浦。认霜雁来时，钿笛吹处。才了锁厅缘，送仙凫、翩然北去。琼瑶一握，也抵得、雪儿歌舞。容与。让石湖、独有千古。生朝且宜闭阁，早梅边、微吟杜句。丈室方床，自散维摩花雨。旧日田郎，鬓丝添缕，那堪题柱。凭寄语。靴衫莫过西府。
绮寮怨 其一 冬夜,清末民国初,樊增祥,淡月幽窗如画，墨梅横一枝。四五点、冷蕊疏花，无人处、自照冰池。霜柯惊飞冻鹊，谁家笛、故学秦女吹。想弄珠、玉指生寒，蟾辉里、缟袂归去迟。瘦沈自宽带围。轻裘紫绮，针神几费柔荑。闷拨垆灰。这情绪、有谁知。银屏雪儿何在，觅旧谱、自填词。相逢甚时。明灯照棋局，应有期。
绮寮怨 其二,清末民国初,樊增祥,好是昭州颜色，软帘新退红。试玉砚、冰缬微凝，朱扉掩、绮日云烘。家常羊肝半臂，黄绵袭、暖甚金线狨。侧帽纱、索笑南檐，梅花下、处处逢放翁。小盏试斟紫茸。煎茶素手，何时竹里相逢。寄语渠侬。一瓯雪、待春风。文园十分消渴，掌上露、不胜浓。霜华暗融。西台一株柏，青到冬。
玉女迎春慢 封印日偶书,清末民国初,樊增祥,封了麟符，巡檐处、钿朵小梅开否。渐有春风入幔，水蘸鹅黄新柳。女儿纤手。暂莫弄、一方红籀。花迎玉佩，香绕戟衣，帘卷清昼。一年墨牒光阴，需头押尾，彀侬消受。此夕红莲幕里，不住银筝催酒。牡丹开又。直暖过、西京烟九。好景娱人，只在海棠前后。
绮寮怨,清末民国初,樊增祥,旧历才余十日，凄凄天雨霜。带暝色、万点寒鸦，归飞急、故趁斜阳。风催谯门画角，楼台悄、渐隐灯烛光。问五纹、绣线谁添，倾东海、未抵宫漏长。记得雨棂雪艭。当年洗马，横江百感茫茫。老矣韦郎。少年事、莫思量。闲时倚楼看镜，楪子面、尽端相。中书万羊。何如理安寺，僧粥香。
恋绣衾 其一 新岁鲽舫即事有怀,清末民国初,樊增祥,海红步障双紫鸳。午窗晴、烘透水仙。读画久，煎茶熟，悄房栊、花气似烟。年头墨牍无多许，问西楼、谁斗管弦。且侧帽，梅花下，背东风、偷学少年。
恋绣衾 其二,清末民国初,樊增祥,黄金鞳膝苏合裘。暖帘垂、香满被篝。去年见，今年忆，画春山、人在小楼。妆成独自薰香坐，红毡熨、银叶酒舟。绣斜领，金排扣，系雕龙、双玉佩不。
恋绣衾 其三,清末民国初,樊增祥,东风未绿百草芽。袅鹅黄、新柳带鸦。小儿女，春妆丽，蘸胭脂、弹上杏花。去年人日书红纸，记柔荑、黏贴翠纱。玉窗静，重门锁，燕归来、犹认谢家。
恋绣衾 其四,清末民国初,樊增祥,明波织簟西子湖。袖罗香、游女弄珠。昨梦到，孤山侧，万梅花、齐拜老逋。抱琴打点杭州去，问钱王、十锦在无。陌上走，花开候，绣衣人、真入画图。
临江仙引,清末民国初,樊增祥,试酌凤酒，金幡转、又东风。温温煮枣房栊。看软糕切玉，更芳茗舒茸。昭阳太极辇路，柳条依约翠烟中。三九玉梅寒信过，貂裘紫领和融。第一番花讯，有木笔新红。花前捉尘会客，角巾潇洒林宗。
临江仙慢 第二体,清末民国初,樊增祥,巷陌太平鼓，千门爆竹，并作春声。少年事、朱楼系马弹筝。新正。有金船酒，银桥月、气象承平。逢人日，看定王红萼，别有风情。香清。韦郎昼寝，一晌茶熟诗成。好栽培芳树，待燕停莺。飞觥。对昆池水，南山雪、老眼常明。江南路，又杏花春雨，迎接先生。
斗百草 早春即事,清末民国初,樊增祥,粉捏狮蛮，菜挦龙鹤，年光媚。绿脚茶甘，紫芽姜嫩，刚了先生饭事。饶阶行、有药蔓三青，筇枝九紫。问百子池头，蕃釐观里，几多红翠。拟向金门问夜，绣陌朝天，还待日边青鸟至。蓟北江南，弄梅搴杏，取宫帘、丹毫进止。长亭柳，才绿便含销魂意。笛声起。这离情、有如灞水。
临江仙 立春前一日作,清末民国初,樊增祥,置酒立春前一日，彩毫常侍题诗。台乌粉项报春迟。葡萄腰褥锦，木笔胆瓶枝。打遍青门珠络鼓，南檐新柳成丝。老来风趣镜神知。掠须花玳瑁，笼眼圣琉璃。
喜迁莺 新岁赠小儿女,清末民国初,樊增祥,青鼠帽，紫貂褕。春暖百花初。井华满注水精盂。窗日晒红鱼。中庭悄，雏尼报。池北朱梅开早。慵拈针线罢温书。花底学摴蒱。
尉迟杯 去年灯期两填此调，今年灯事寥落，燕九日酒罢，魫窗寂坐，药娥未来，用晁无咎平韵体以写岑况。,清末民国初,樊增祥,落灯风。又吹起、曲水仙杏红。今朝燕九晴和，歌管不到楼东。梨花一钟酒，记个人、小靥现芙蓉。围绮席、画烛金尊，去年情绪难同。想像帝里春融。问长春旧径，可驻香骢。彩燕金幡刚过了，纸鸢毬杖又相逢。今宵月、双照燕秦，伴玉缸、蕙炷寂寥中。底事姗迟，药娥怕上帘栊。
忆瑶姬,清末民国初,樊增祥,荑柳缃桃，斗艳冶、平分一半春风。瑶台月下人，记桂堂深处，曾几相逢。双莲冉冉凌波，独立芝田晓露中。又并肩、私语移时，角巾钗索挂珑璁。画梅燕子梁空。满地余香，可怜斑竹薰笼。屏心周昉画，貌海棠春睡，粉媠脂慵。啼痕点点沾衣，可似相思豆子红。待锦笺、说与相思，定蹙双翠峰。
金盏倒垂莲,清末民国初,樊增祥,红杏开时，又金钱买夜，火树争霞。万点明星，七十二重花。奈昨夜、铜街酥雨，画蝉微湿宫纱。月姊不意，光门尔许妍华。今宵舞裙歌扇，有红蕖百朵，趁逐莲娃。翠水瑶姬，骑凤落烟沙。更领略、街西妍唱，定场别奏琵琶。有意夺锦，龙头知属谁家。
帝台春,清末民国初,樊增祥,清閟小幅，溪山黯青绿。丝雨弄晴，二月东风，今朝初六。草色苔光交旖旎，又还我、一庭芳缛。借春阴，直到花朝，红棠开足。泉响谷，清似玉。树绕屋，翠如幄。且抖擞官身，勾当春事，日日闭门休沐。雪积一分二分水，花亚十竿百竿竹。便随分携尊，总人间清福。
定风波 其一,清末民国初,樊增祥,病酒伤离不奈春。罗衾颠倒绣麒麟。潜被猧儿惊梦觉。佯笑。欠呵情态最忺人。红杏一枝斜映面。春半。相逢还待杏生仁。乍觉肌凉添半臂。微嚏。是他念我翠眉颦。
定风波 其二,清末民国初,樊增祥,映水遮楼柳弄丝。建章门户啭莺迟。第四五番风信到。寒峭。小桃才著淡胭脂。记得花间同试酒。纤手。绿笺亲写草堂词。今日簪花人不见。双燕。啄花还上去年枝。
定风波 其三 闺思,清末民国初,樊增祥,水碧罗帷镇墨犀。春眠多魇觉来疑。髻子半偏钗半卸。今夜。梦抛红泪湿郎衣。他日牵衣灯下看。悽黯。啼痕狼藉酒痕稀。袍袄钞书休用墨。猩色。全将妾泪写君诗。
定风波 其四 花朝前一日作,清末民国初,樊增祥,绰约瑶台第一仙。生朝早占百花先。西母爱怜亲赐酒。长寿。千红万紫合推班。总把月娥呼作姊。欢喜。今年添得一回圆。小叠红笺书喜字。封寄。梅兄矾弟可同看。
定风波,清末民国初,樊增祥,记前年、雪打花朝，今年又湿燕羽。婢剪香苏，奴芟翠蔓，一院梨花雨。半阴岑，半和煦。恰到春光最佳处。容与。且供支鹤料，平章琴谱。绿笺奏天姥。海棠巢、乞借轻阴护。趁方空未著。接䍦倒戴，闲过围棋墅。紫桃稊，碧桐乳。净洗看花眼中雾。留住。九十日春，休教虚度。
满江红 忆杭州,清末民国初,樊增祥,茜丽江山，刚宜称、词人管领。平生事、眈诗成癖，爱山如命。逋老与花同枕席，钱王有树衣绫锦。学髯仙、判事小红亭，流泉冷。人白帢，垂杨映。鱼绣尾，春波净。记前生曾打，理安钟磬。花带绮罗兰麝气，水摇金碧楼台影。遍人间、画扇绣屏风，西湖景。
减字木兰花 其二,清末民国初,樊增祥,花前回首。元夜笙歌元夜酒。底处销魂。二月垂杨二月莺。杨枝解舞。走马章台常见汝。莺也能歌。手把双柑唤奈何。
减字木兰花 春夜雨中二解 其三,清末民国初,樊增祥,客魂销否。湿尽连昌宫畔柳。画褥温温。几剪灯花却四更。瑶琴绿绮。中有潇湘无限意。等是天涯。何独江南负杏花。
减字木兰花 其四,清末民国初,樊增祥,此何声也。迤逦冰河过铁马。鼓打花奴。错落瑛盘大小珠。香篝素被。打点今宵安稳睡。无奈芭蕉。故学钗声枕畔敲。
减字木兰花 其五,清末民国初,樊增祥,眉纤腰细。可是媚楼香扇坠。娇倩人扶。侥倖青衫惹唾珠。试宽罗结。一段仙肌姑射雪。背转银缸。瞒过钗头小凤皇。
步蟾宫,清末民国初,樊增祥,林花著雨胭脂湿，绣帘外、春寒犹力。小楼吹笛杏花天，恰刚是、仲春十一。淡妆浓抹娇无匹，算一到、西湖也值。越罗衫子藕丝裙，被烟水、通身染碧。
红罗袄,清末民国初,樊增祥,梦是莺啼破，书是雁捎回。看映水芙蓉，艳如卓女，唤茶鹦鹉，声似杨妃。讽新句、钗划垆灰。卜佳期、笑指蔷薇。著意选词牌，自制曲、一阕阮郎归。
女冠子 其一,清末民国初,樊增祥,天生福慧，一种天然妩媚，晓妆迟。桂叶纤纤黛，莲花窄窄衣。宫词能暗诵，粉帛不轻离。即见桃花面，莫相思。
女冠子 其二,清末民国初,樊增祥,薰香傅粉，匀染十分齐整，出屏帷。莲子杯行酒，桃花纸写诗。鬓松临水见，柳嫩上楼知。一握丁香核，欲谁贻。
金蕉叶,清末民国初,樊增祥,鬟松黛蹙。怪灵蛛、暗萦镜幞。莺儿催唤梦醒，花含昨夜烛。卯饮红酥映玉，解春酲、凤团未熟。妆成身入画里，纹窗柳影绿。
忆秦娥 其一 闺怨，用冯延巳调,清末民国初,樊增祥,罗袖湿。坐到窗儿黑。唧唧。懒学木兰当户织。然脂磨瘦画眉墨。粉纸开奁觅。笔笔。写出相思闻叹息。
忆秦娥 其二 春闺,清末民国初,樊增祥,花妒妾。酒晕双桃靥。切切。早与鸳鸯颁度牒。翠颦娇煞远山色。水样罗裙褶。叶叶。上绣穿花千个蝶。
忆秦娥 其三 题美人梳头画障,清末民国初,樊增祥,开镜匣。日射胭脂颊。滑滑。苏合油滤垂地发。金钗斜溜耳珠戛。宝髻须花压。恰恰。簪上一枝长十八。
阮郎归 前题,清末民国初,樊增祥,红绵浅蘸翠罂油。皂罗缝臂韝。解开青绺倩人梳。绿云香满楼。珍剃绕，茜绒收。牡丹花似不。一螺美满学苏州。与郎圆到头。
高阳台,清末民国初,樊增祥,心比犀灵，身同鹤瘦，鬓丝青似茶烟。炉鼎何功，从来贵寿由天。海东漫致长生药，话辽阳、老泪潸然。把方书、杞犬参人，都付唐捐。平生不解调婴姹，纵河鱼自煮，也驻华年。秋月春风，伴人浅醉闲眠。秦皇汉武皆痴绝，祇鸳鸯、不羡神仙。奈花前，少个杨枝，调护香山。
金蕉叶 春夜有赠,清末民国初,樊增祥,双鬟弄笛，点罗衣、杏花似雪。凉蟾低照鬓影，蝤蛴玉样白。粉落宫梅半额，问朝云、有谁画得。除非周昉细写，屏风十二叠。
上林春慢,清末民国初,樊增祥,宛转流苏，罗帐四垂，鹊语绿窗才晓。绣枕梦回，红檐雨歇，轻阴尚笼花杪。海棠过了，满雕砌、落红谁扫。念春人，似玉蕊一枝，镜菱偷照。炙薰垆、麝烟暗袅。搴珠箔、又怯翠衫寒峭。薄鬓贴蝉，轻纨扑蝶，南园久无人到。杏悭桃小。盼骄马、踏青来早。印鞋尖，似犹是、去年芳草。
踏莎行,清末民国初,樊增祥,嫩柳金垂，小桃红亚。愔愔帘阁春寒乍。屏风几首玉台诗，园林一幅江南画。镜子抛来，灯儿炙罢。旧时月色凄凉夜。满身花影贴罗衣，杏烟湿鬓秋千下。
蝴蝶儿 效张泌,清末民国初,樊增祥,金缕衣。绿杨枝。晓寒梳洗下楼迟。远山双黛低。解辫添香剃。分杯递口脂。此情惟有两人知。怎生忘得伊。
女冠子 用梦窗韵,清末民国初,樊增祥,灯前亲芳泽，罗襦一袭，似隔阡陌。软绣帘栊，燕子归来，花下曾识娇绵侧。怕郎怀、溜钗横玉，霏唾凝碧。奈空持、罗带斜倚，画屏无物与遮隔。琴心早属梁园客，算卖赋、黄金过千百。露药烟蕖，清是君文，秾是妾色。头未白，斗风流，旧京扇扇，江左裙屐。此乡有无限温柔，未应输合德。
三台,清末民国初,樊增祥,正东风芳草尽绿，戟辕晓鸣笳鼓。导碧幢、络绎会华林，大旗卷灵龙雕虎。行都建、政事中书主。左右丞、双参开府。据横榻、花簇金狨，试关中、健儿材武。万貔貅星弹，竞发药烟，更萦丝雨。想蓟州、新令肃南塘，立三日、浙兵无语。银枪队、把滑青泥路，梐楯郎、曾何足数。罥芝盖、密点飘花，举青旂、晚云堆絮。对南山千尺积雪，铁衣竟忘寒冱。看五千、貂锦赛云霞，兼晖映、瑶台琪树。盘马地、万柳垂金缕，怕暮寒、梨花犹舞。报天子、罴卧关门，奏铙歌、一篇朱鹭。
浪淘沙慢,清末民国初,樊增祥,写天际、乌云画景，放慢春色。雕槛梨花伫月，中庭蕙草沁雪。念绣被、薰垆通夜爇。炷沈麝、到晓犹热。问苏合轻裘紫骝马，谁曾过南陌。情切。褪花杏子羞结。奈昨夜东风胭脂坠，点点罗袂血。还拣取嫣红，和柳轻折。锦书未灭，凭燕儿、传与朝云消息。百五韶华须邀勒，尽拖逗、晚霞一脉。漫惆怅、西园花信涩。后边有、冉冉红云，望不极，幽芳最得天怜惜。
浣溪纱慢,清末民国初,樊增祥,对舒紫燕翼，双结青梅子。海棠翠叶，还比花时美。丝雨弄晴，荡得春如水。罗帐朝慵起。无奈晓莺啼，一声声、红窗近底。倩谁寄。寄洛浦相思，把珠珰暗结，绡帕密缄，自写珍珠字。蝴蝶梦中，逐趁人千里。昨夜灯花喜。为问甚时，归又还、将蔷薇笑指。
霜天晓角,清末民国初,樊增祥,芳树谁家。玉兰初试花。折得一枝雪艳，宜伴取、宝珠茶。瑶华。红欠些。玉颜生酒霞。捉得藐姑仙臂，凭点注、守宫砂。
卜算子慢 春夜月下寄杭州故人,清末民国初,樊增祥,银塘浸月，香灶禁烟，淡泞白梨花影。拂槛遮楼，蜀柳一株端正。明润。念疏疏、暖雨江南杏。奈久对霜台，列柏戟乌总恋西省。北去金鞍整。料卅六闲鸥，圣湖相等。未到孤山，早寄六桥梅信。疏俊。是金貂队里林和靖。待细说、西都旧事，与越溪人听。
河传 其一 效孙光宪,清末民国初,樊增祥,新月。娇绝。照人吹笛。露似珍珠。满衣蟾影杏花疏。铜壶。迢迢清漏徂。花侵格子穿双眼。银河浅。望断西来雁。翠楼阴。单凤衾。沈吟。可知楼上心。
河传 其二 效阎选,清末民国初,樊增祥,春雨春雨，如泪如线，欲止还垂。嫩莺闲上女墙啼。丝丝。湿金衣。猛风吹仄西园竹。池水绿。小径桐花扑。天心可是玉人心。卿卿。泪晴。天也晴。
河传 其三 效少游,清末民国初,樊增祥,问春深浅。看丁香未结，辛夷刚绽。曾记那人，待月瑶华池畔。晚妆残，云鬓乱。春葱粉印窗眼。任网蛛丝，忍把纹纱换。开到桃花，不见桃花娇面。懊煞侬、天不管。
南歌子,清末民国初,樊增祥,裹鸭湔香水，捎莺惹柳烟。罗衫团扇丽人天。斗草栏杆时堕小金钿。未了烧香愿，常抛问卜钱。连心花结小腰鞶。双系水晶如意玉连环。
木兰花,清末民国初,樊增祥,暖风销尽楼阴雪。昨夜香衾全体热。并头羞戴蕙双花，连理初生桃百叶。禁烟未届清明节。抛隳光阴刚二月。自批湘竹制风筝，杏子红绫糊蛱蝶。
阮郎归,清末民国初,樊增祥,露桃红白照烟沙。两株衠是花。三分雪样七分霞。十分春色赊。垂柳外，那人家。叩扉来乞茶。眼波微溜髻鬟斜。去年曾见他。
满江红,清末民国初,樊增祥,万柳成丝，凭系著、春光如箭。刚过了、清明禁火，雨香云暖。返老还童松下鹤，娶妻生子梁间燕。蓦一枝、红杏出墙来，谁家院。铃索动，东风软。莲押放，花阴转。问梁园赋手，可曾游倦。圆相红梨花上月，好音玉女窗中电。算小桃、柯下即相逢，春风面。
金缕曲,清末民国初,樊增祥,一岁端阳几。又今朝、红榴续命，翠蓂添珥。二十年来鸳鸯梦，赢得六珈象揥。看雾夕、芙蕖犹是。命妇花中卿第一，作门楣、女子当如此。莺与燕，尽欢喜。谢家儿女娇纨绮。对芳筵、沙糖角黍，依然风味。此去西湖朝灵隐，一瓣心香早寄。把彩缕、罗襟牢系。更十三年才耳顺，论风情、尚可称娘子。裙带上，认灵蟢。
高阳台,清末民国初,樊增祥,都尉台边，明妃冢畔，斛珠换得娉婷。绣段银钗，渔僮合婿樵青。劝郎莫向临邛去，惹杨花、在处多情。甚琴堂、化作银河，隔断奴星。郁金堂上伶仃燕，纵琅琊情死，身未分明。寄语夫人，从今莫煮仓庚。叮咛雁姐休为雁，怕断肠、不止今生。只年年、东阁官梅，自发幽馨。
双调望江南 其二 别磁州,清末民国初,樊增祥,磁州好，一段碧云天。陶器鬻来仙佛像，水租收得藕菱钱。吾欲买溪田。沈吟久，有水恨无山。云碓自舂非御米，烟波虽美欠吴船。久住也堪怜。
望江南 其一,清末民国初,樊增祥,都门好，六月采红蕖。倚扇玉河观洗象，系船银闸看罾鱼。绣幰夹城隅。
望江南 其二,清末民国初,樊增祥,都门好，房户碧玲珑。院院云棚忘烈日，家家纱屉受清风。稳卧北窗中。
望江南 其三,清末民国初,樊增祥,都门好，双柳荫书堂。茶拣头青针蕊细，瓜浮三白玉犀凉。短至日偏长。
望江南 其四,清末民国初,樊增祥,都门好，幽事属谁家。新酒半瓶缄茉莉，旧书每本夹荷花。人是北方佳。
望江南 其五,清末民国初,樊增祥,都门好，三伏亦清和。昼不逢蝇冰力厚，夜无须蜡电功多。无汗湿衣罗。
望江南 其六,清末民国初,樊增祥,都门好，末伏尚炎蒸。花压烟胚薰百日，灯燃瓜腹赠双星。儿戏我犹能。
望江南 其七,清末民国初,樊增祥,都门好，风味举家清。樱颗润含餐露色，瓠犀脆试嚼冰声。浴后葛衣轻。
望江南 其八,清末民国初,樊增祥,都门好，蜜酪不论钱。朝沦建团冰后饮，夜携蕲簟月中眠。瓜果一时鲜。
望江南 其九,清末民国初,樊增祥,都门好，院静绿阴斜。颊雪嫩施云母粉，瓜红还染凤仙花。仙帔两重纱。
望江南 其十,清末民国初,樊增祥,都门好，食料极清佳。香透木樨黄玉栗，淡烹紫菜水晶虾。邻酒尽堪赊。
望江南 其十二,清末民国初,樊增祥,都门好，竹下晚凉赊。诗咏乌云含雨重，身如轻燕受风斜。人茗一时佳。
望江南 其十三,清末民国初,樊增祥,都门好，居处胜南中。陇上提携鹦䳇绿，海南络绎荔支红。辛苦笑唐宫。
望江南 其十四,清末民国初,樊增祥,都门好，出郭即西山。水学玉琴双涧上，烟摇清磬万松间。旧句蚀苔斑。
望江南 其十五,清末民国初,樊增祥,都门好，服食拟神仙。清簟酥肌知竹渹，凉浆冰齿爱梅酸。吾意恋长安。
望江南 其十六,清末民国初,樊增祥,都门好，重见绣衣来。池上白莲犹旧物，眼中红豆是新栽。为汝一徘徊。
买陂塘,清末民国初,樊增祥,挂春帆、清波门外，垂杨几换金缕。佳人更比湖山好，三十年前旧雨。今健否。道右手、姜芽难下鲈鱼箸。重寻画谱。是戊戌灾年，孤山隐者，自写六桥树。趁秋潮，我亦乘槎东去。谁赍神臂弓弩。荷花桂子香如海，蟹眼茶铛再煮。君记否。记十锦、名城旧是钱家土。香山俊语。与玉局仙词，一齐分付，湖上采菱女。
菩萨蛮 雨,清末民国初,樊增祥,秋阶雨滴莓苔紫。一声声入愁人耳。别泪定何如。梧桐叶上珠。青泥黄叶阪。且可巾车缓。花瘦小红檠。安排听到明。
望江南 其一 改玉壶用吴园次“把酒祝东风，种出双红豆”词意，画美人障子，戏题其上。,清末民国初,樊增祥,心上事，把酒祝东风。妾泪定随春雨霁，君颜长驻晚霞红。双照镜屏中。
望江南 其二,清末民国初,樊增祥,双红豆，双豆抵双金。色子玲珑嵌得否，相思入骨两难禁。情比爱河深。
望江南 其三,清末民国初,樊增祥,双红豆，粒粒是情根。塞北燕支多少泪，江南烟水几何春。付与弄珠人。
望江南 其四,清末民国初,樊增祥,双红豆，如霰复如星。艳极转将冰雪拟，情深诉与女牛听。珍重绣囊盛。
望江南 其五,清末民国初,樊增祥,双红豆，如火复如珠。如火解温金鸭否，如珠曾上玉盘无。切莫赠齐奴。
望江南 其六,清末民国初,樊增祥,双红豆，此物最相思。在玉当为连理带，在花应号合欢枝。生是有情痴。
望江南 其七,清末民国初,樊增祥,双红豆，朝暮伴妆台。樱颗不嫌重复点，灯花也学并头开。蝶喜入帘来。
望江南 其八,清末民国初,樊增祥,双红豆，私誓桂堂东。世世连枝兼比翼，人间天上可怜侬。把酒祝东风。
望江南 其九,清末民国初,樊增祥,封姨道，难得两心同。乞汝坤灵仙扇子，与人方便是东风。此酒不胜浓。
望江南 其十,清末民国初,樊增祥,红豆子，两两似珊瑚。捣作椒泥栖合德，修成丸药疗相如。双引凤皇雏。
双调望江南 其一 戏寄葆生,清末民国初,樊增祥,风吹水，皱损绿罗裙。见说楼东梳洗懒，真珠须付寂寥人。莫遣翠眉颦。金条脱，终始感郎恩。休说水晶如意事，一圭獭髓补无痕。重认掌中身。
双调望江南 其二 代葆生赠姬人,清末民国初,樊增祥,王家女，重画汉宫颦。延寿当时原谬误，奇章再世与温存。宜喜未宜嗔。休放诞，私地戒文君。一笑一啼双玉女，再抟再和两泥人。花底一消魂。
双调望江南 其三 代王姬答葆生,清末民国初,樊增祥,斑竹子，点点是啼痕。怕读毛诗逢薄怒，自持班扇掩长门。倩女早离魂。闺房事，惭愧达丹宸。眉妩何伤京兆尹，弹章冷笑瘦腰人。枉自画朝云。
满江红 其一 雨夜,清末民国初,樊增祥,檐雨垂垂，夜未寝、茶鼎暗潮。谯门掩、画鼍寒咽，朱杖三敲。此际邻墙谁过酒，红珠一串滴春槽。想那人、灯畔卸头时，香半销。胭脂湿，无限娇。锁山黛，敛荑苗。怕绣衾无梦，愁到明朝。湘水泣乾妃子竹，红心凉透美人蕉。待蕙风、吹暖凤皇琴，弦再调。
满江红 其二 代和,清末民国初,樊增祥,罗袂生寒，试雀茗、香冷画瓷。无憀处、猛风吹竹，颤袅灯枝。不信银河全化泪，了知髹鬓未成丝。傍玉荷、闲看牡丹亭，更漏迟。笺香草，温楚词。数红豆，寄相思。向奈何天里，各自禁持。新梦都随风线断，故情那逐扇纨移。待晓珠、明定水精盘，君始知。
满江红 其三 白荷花,清末民国初,樊增祥,玉水瑶池，了不见、嫣紫奼红。波如镜、洛妃微步，罗袜凌空。獭髓补完花缺处，鹭丝难辨月明中。又晓凉、亭榭悄无人，清露浓。珠盘净，妆粉融。雅宜称，水精宫。记藐姑冰雪，曾几相逢。西子那因朱得姓，虢姨都道玉为容。羡素娘、兼有美人名，君子风。
洞仙歌 用坡公韵,清末民国初,樊增祥,曾持绣帕，拭檀奴珠汗。奉倩余香袖罗满。记招凉、玉砌双扑流萤，娇喘定，茉莉钗旁发乱。鉴鸾羞照影，重抿鬟云，俗粉庸脂薄花汉。底物喻郎心，比似春驹，拚一日、绕花千转。算不栉、才人最怜才，把钿合香囊，尽将诗换。
寿楼春 闻花间女史诵《樊山集》，戏寄,清末民国初,樊增祥,如春莺娇啼。又风蝉细咽，何处哦诗。莫是青城花蕊，自书宫词。非曹惠，非文姬。与女中相如同时。甚镂月裁云，樊山一集，传诵到红闺。乐莫乐，心相知。绣平原小像，五色柔丝。早识扶风都讲，莫如蛾眉。黄紬梦，犹寻伊。怪月中、青鸾来迟。想写韵楼前，千条绿杨俱向西。
沁园春 其一 寄研荪金陵,清末民国初,樊增祥,虎踞龙蟠，如此江山，抑何壮哉。想招邀王葛，过朱雀桁，提携任沈，上凤皇台。鸢线催军，钓丝量水，千载南朝事可哀。今何世，更轮飙壶电，相逼而来。邦衡当世交推。但玉尘丝囊未是才。况罗池蕉荔，黄巾如蚁，辽阳松杏，白骨成灰。饭颗交情，广明时事，远寄江南驿使梅。君应忆，忆潼关月落，华岳云开。
沁园春 其二 得梦华成都书却寄,清末民国初,樊增祥,西望锦江，其上岿然，现芙蓉城。是当年诸葛，种桑之地，如今冯敬，衣绣而行。秋思莼菰，老年姜桂，不屑人间画饼名。探花使，二十年春梦，梦断蓬瀛。年时执手西京。道庾信文章老更成。看和我十联，书题金雁，让卿独步，稿匿红鹦。朝士贞元，党人蜀洛，肯染髭须事后生。将来事，要夷吾支拄，莫泣新亭。
沁园春 其三 石甫罢官归寄慰,清末民国初,樊增祥,昔陶渊明，仕八十日，赋归去来。甚君巡桂管，下同彭泽，去时啖荔，归日迎梅。春草随身，蛮花压帽，别酒龙州荐一杯。江南好，看一辞铜柱，再上苏台。狂名聒耳如雷。有虎豹韬钤鹦鹉才。幸黄祖筵前，祢衡不死，绛侯疏上，贾谊空回。马谡新诛，殷源将废，一世之雄安在哉。君无恙，只柳州城里，鹤叹猿哀。
沁园春 其四 寄寿平左江,清末民国初,樊增祥,昔在南台，谩骂董龙，疏弹李猫。为灯笼锦事，不宽彦博，南山集序，几累灵皋。朱凤落南，红狼屡北，战胜归来血洗刀。蛮姬巧，把南征俊句，绣上弓韬。左江群盗如毛。看竞事春农兵气销。道昔为哥弟，硎牲歃血，今依父母，骑象吹箫。韩固无双，范惟有一，余子谁当一世豪。归须早，坐老夫横榻，细说藤徭。
沁园春 其五 寄午帅苏州,清末民国初,樊增祥,北斗尚书，秉节东来，至于金阊。想髯参短簿，并随幕府，竹儿莲女，争迓麾幢。茶磨云岚，锦泾烟水，尽在金狨座两旁。江南乐，只武昌官柳，含睇斜阳。军容紫电清霜。取吴会英才贡玉堂。有夷吾事业，伯符材武，朱公智略，白傅文章。五百名贤，沧浪图绘，除却潜庵孰抗行。苏台上，好南筹交桂，东瞰扶桑。
百字令 题和甫词卷，即送之安康任,清末民国初,樊增祥,铁君何意，把王郎玉唾，壶唇敲缺。侧帽乌丝奴仆耳，秦柳才堪梯接。怒吼华鲸，软商娇燕，粗细俱能入。小红低唱，玉龙无限凄切。回忆三十年前，樱桃筵上，同按霓裳拍。双请左鱼西向笑，选鍊河声岳色。红杏词名，韭花书品，秦女都能说。渭城秋柳，送君愁损眉叶。
绮寮怨 其一 秋夜,清末民国初,樊增祥,昨夜秋阴如梦，海棠今夜醒。点扣砌、碧露飘珠，婵娟子、自韫红情。残蟾徘徊欲上，银河转、雁带三四星。渐一行、叫过西楼，重帘下、叹息眠未成。远梦渔阳暗惊。秋桑落盏，鹅黄酒熟蒲城。且倒银瓶。欠纤指、破新橙。金荃集中佳语，总写上、女儿青。寒螀暗鸣。惟应感秋客，知此声。
绮寮怨 其二 秋霁登平台舒眺，用前韵,清末民国初,樊增祥,十日南山如睡，晓烟吹梦醒。照素浐、绮日笼沙，连昌柳、别是风情。琴台高秋独眺，风吹帽、未放双鬓星。料板桥、昨夜微霜，疏林叶、绿黯红未成。陌上黄尘不惊。雕鞍绣毂，依然鼓角严城。酒酝双瓶。捉霜蟹、市香橙。今年旧京重九，对圃菊、眼犹青。楼头鹳鸣。销除宋诗里，风雨声。
绮寮怨 其三 歌席,清末民国初,樊增祥,我已江南游倦，不堪听管弦。又画阁、软舞娇歌，兰陵酒、浅泛金船。白头梨园子弟，初相见、记在天宝前。自翠华、迤逦西巡，霓裳曲、往往传世间。红烛影摇翠钿。歌楼听雨，消磨几许华年。祇有何戡。数朝士、到贞元。秦筝十三金雁，莫再唱、念家山。销魂黯然。怜他柳梢月，花上烟。
绮寮怨 其四,清末民国初,樊增祥,不信青门寒早，菊瓶香未残。傍扣砌、密缀圆花，青霜里、越耐人看。药娥徘徊欲上，琼楼远、祇恐天上寒。甚夜乌、已定还惊，亭西竹、颤袅青玉竿。徙倚东廊画栏。中庭荇藻，明明玉水生澜。白雁横天。可捎得、锦书还。依稀春明旧梦，梦不到、早梅边。婵娟可怜。花和雪中竹，无比妍。
绮寮怨 其五,清末民国初,樊增祥,叩齿梳头才了，玉凫烟未残。又绮日、薄映南窗，垂帘处、院竹谁看。晖晖玉山照座，金貂客、一洗郊岛寒。听说诗、妙解人颐，莲花舌、似导鱼上竿。尚忆湖亭倚栏。铜瓶活火，圆瓯细蹙微澜。路远于天。更无意、乞东还。惟余昌明一盏，绿玉色、透中边。肠枯自怜。谁知饮茶足，诗更妍。
满江红 友松以此调见寿，别以平韵报之,清末民国初,樊增祥,筋力风情，笑白傅、刚与仆同。祇微欠、玉容蛮素，添画屏风。生计百家分禄米，驿程千里走诗筒。问文章、风节定谁如，冯敬通。师聱叟，宾放翁。鬓如漆，气如虹。纵我生稍晚，犹及光丰。时代如今逢过渡，中流击楫几英雄。约使君、添酒煮青梅，操请从。
清平乐 其一,清末民国初,樊增祥,桃开露井。自写临波影。怪得柳枝眠未稳。昨夜东风凄紧。一重芳树横烟。烟外一重远山。新起一重阁子，一重雕漆阑干。
清平乐 其三,清末民国初,樊增祥,瑶阶春早。又发将离草。十五年中相聚少。托意红鳞青鸟。夜长不奈情何。玉钗剔损银荷。白日卧多起少，倩谁与覆衾罗。
清平乐 其四,清末民国初,樊增祥,玉情花性。别有芳梅韵。喜字香囊临别赠。中贮水精私印。瑶台月下吹笙。小名记得飞琼。记得仲冬十二，含愁坐到天明。
清平乐 其五,清末民国初,樊增祥,池塘烟锁。细柳金荑亸。春色恼人无一可。燕子梅花相左。无聊自检残书。软裘犹殢温垆。一夜小楼春雨，杏花消息何如。
清平乐 其六,清末民国初,樊增祥,绿毡铜斗。自熨春衫皱。曾记秋凉娇欲嗽。香染石华宫袖。东风依旧窗纱。依旧鹦娘唤茶。依旧玉纤刺绣，玉容依旧梨花。
清平乐 其七,清末民国初,樊增祥,上元闺戏。学打春灯谜。藕样聪明工拆字。约略四书能记。宜春帖缀雕栊。簪花亲试春葱。门额六言娟好，月圆人寿花红。
清平乐 其八,清末民国初,樊增祥,绮春如画。暂放针楼假。一串歌珠莺啭罢。休更弹棋打马。投琼暗卜人归。雉盆翠绕珠围。一十二双红豆，掷来六子皆绯。
八声甘州,清末民国初,樊增祥,剪生绡一段粉云垂，远山敛秋眉。隔红栏几曲，愁人影子，祇在楼西。休画断肠烟柳，休写断肠词。无限斜阳好，好处谁知。须信桑榆未晚，试近来筋力，笑上扶梯。又一行新雁，飞与落霞齐。算人间、飞腾暮景，是天怜、幽草晚晴时。还停待、夜珠明月，莫遣来迟。
蝶恋花 其一 和师愚韵,清末民国初,樊增祥,天到如今天也泪。雨洒珍珠，香径无乾地。酿得百花成酒气。昏昏终日醒还醉。春事因循宁得已。才炒茶青，又近梅黄矣。软梦似云呼不起。流莺莫到朱门里。
蝶恋花 其二,清末民国初,樊增祥,夜雨酿泥车辙断。终日潇潇，长被林鸠唤。蓦地今朝晴烂熳。天心了不由人算。绣阁日长针线懒。背立东风，潜把私书看。收拾春愁盈一担。香肩挑起教谁换。
金缕曲 其一,清末民国初,樊增祥,一树梨花暝。碧玲珑、闰春聚雪，比排齐整。屈曲亦如人心意，九转柔肠暗省。天付与、玉人闲凭。嘶骑不来飞絮乱，袖罗单、久在花阴等。纤屧响，玉阶静。香肩可似鹣鹣并。记相逢、瑶台月下，北亭凉冷。卿解吹笙侬拍曲，难得双鬟意肯。防卐字、被月压损。花蕊当时纳凉地，到如今、池水摇红影。心上事，画中景。
金缕曲 其二,清末民国初,樊增祥,一段销魂地。画廊阴、猧儿稳卧，蝶儿闲戏。九折三条心暗数，刚似巫峰十二。可猜得、个人心事。密密嵌花斜斗笋，好安排、郎马临窗系。欲去者，鹦哥詈。春光早作关防信。惯因依、蔷薇粉壁，海棠雕砌。卿是珠帘文字友，分占腊丁亚细。消几度、裙裾偎倚。岁岁东风颜色好，总轻红、浅绿由人意。新月照，影尤媚。
金缕曲 其三,清末民国初,樊增祥,最得人怜惜。靠西廊、停云待月，倩红三尺。祇隔双鸳来往路，不隔芳花气息。任搭上、杨丝无力。照我一生横玉影，翠苔茵、宛转斜阳碧。凭夏昼，坐春夕。玉纤掐遍相思迹。月明时、梧桐露下，鬌鬟微湿。不惜袜罗冰欲透，为看双星久立。愿夜夜、银河初七。万字到头花不断，算坚牢、无过胶和漆。应似我，两情密。
金缕曲 前题，叠前韵三首 其四,清末民国初,樊增祥,猛拍还须惜。按歌时、弓鞋暗点，总谐工尺。雅与罗衫珠钏近，花落微闻叹息。料清梦、扶持无力。风露渐凉抛汝去，隔纹窗、似妒罗帷碧。还为汝，永今夕。抽钗画字都无迹。倚轻躯、朝朝暮暮，泪珠弹湿。此亦天然南郭几，一任深凭浅立。算一日、摩挲六七。欲报玉人亲切意，不信余、请视通身漆。较枕簟，孰疏密。
金缕曲 其五,清末民国初,樊增祥,十笏青苔地。抱银墙、猩红一角，小时游戏。斗草簸钱难瞒汝，鹦鹉能言一二。浑不似、如今情事。海样春光围不住，九回肠、彼此相牵系。香草长，女媭詈。早为西漆南油计。更东头、花砖补罅，自将愁砌。方胜连环新花样，心眼如人静细。算世上、惟君堪倚。花落花开都见惯，任暄凉、不改扶持意。生硬处，转严媚。
金缕曲 其六,清末民国初,樊增祥,一晌檐花暝。界朱廊、轻虹两道，雁行严整。七宝楼台谁嵌砌，雅称红薇画省。与玉槛、瑶轩同凭。漫说梧桐长短事，视鹤高、松矮皆平等。庭草绿，鸟声静。云屏十二遥相并。倩谁传、红情曲折，玉箫吹冷。不许百花弹压汝，只恐花心未肯。便风雨、漂摇何损。合与芳梅同写照，看水边、月下横斜影。闲倚玉，玩清景。
金缕曲 其七 前题用丙子韵,清末民国初,樊增祥,嫩漆青于柳。尽萦回、纱窗粉壁，绮春时候。送上湘帘花枝影，亚字中间穿透。惯早晚、逢迎红袖。比似郎君施行马，正名花，此中漏。月宫玉斧留痕否。是何年、修成七宝，至今如旧。心眼锼空玲珑玉，琐骨亦如人瘦。重帘下、雨疏云逗。恰似裙襕西湖景，把六桥、亭子朱丝绣。流连物，汝为首。
金缕曲 其八 前题用辛丑韵,清末民国初,樊增祥,刻画浑无迹。似生成、回文锦字，一波三折。千步廊前与方便，将息吴宫绣屧。好坐待、碧云新月。特地展宽檀板样，待春葱、细按霓裳拍。情宛转，韵清切。嫣红一抹嵰山雪。任银蟾、自来自去，柳东莲北。心地空明无限碍，放过穿花蛱蝶。又却似、疏疏竹节。愿得遮拦春去路，翠楼人、一世无离别。金可粉，玉能立。
二郎神 湘绮先生谒行宫归，赋此志感，次韵奉和,清末民国初,樊增祥,鹊垆香案，早爇尽、残灰金黍。只阿母临妆，双成轮值，名字窗间久署。往日宫廊红鹦鹉，怎不共、青禽飞去。犹问讯翠华，还京安否，学人言语。凝伫。经时不见，瑶池双鹭。甚岁暮萧寒，白头庾信，来唱江南玉树。我亦当年，麻鞋杜甫，曾和早朝诗句。又恰是、细朵宫梅，绽也绮窗非故。
沁园春 其一 效稼轩体，留湘绮先生行,清末民国初,樊增祥,老子犹龙，谓尹喜云，华山去来。甚来如孤鹤，霜明雪净，去如剑侠，电掣云飞。六一仙人，应怜苏轼，画省黄昏对紫薇。公归矣，被宫梅几树，邀勒重回。红垆有酒如淮。试重数、中原文武才。笑少游儿女，仅如红药，本初兄弟，难预青梅。折柳休忙，宿桑犹恋，更对南山劝一杯。新丰酒，累十觞不醉，不醉无归。
沁园春 其二 湘绮先生得词后为留一日，再赋,清末民国初,樊增祥,登太华峰，斩大王头，岂不快哉。正盖公接席，曹醇可饮，道林升座，谢麈能陪。元度真长，三朝九见，京尹原非轻薄才。阳关笛，便南飞老鹤，亦为徘徊。骊驹门外休催。有百道、言泉往复回。算建安七子，惟公独健，野王二老，舍我谁偕。且尽今宵，天门冬酒，后夜思量无此杯。神仙客，在莲花岭上，早寄诗来。
鹊桥仙 其一 裕堂因无子置媵，非其志也。代作一词谢夫人,清末民国初,樊增祥,谢公娇女，温郎外妹，宛转鱼游春水。七年同梦傍梅花，盼不到、梅花结子。姚黄在上，离支在侧，聊博金萱色喜。梦中谁送玉麟来，还祇怕、观音是你。
鹊桥仙 其二 代夫人答,清末民国初,樊增祥,青梅竹马，玉台纱障，成就神仙夫妇。两情如蜜透中边，浑不识、梨酸杏酢。莲花莲子，凭君采撷，那用仓庚疗妒。若将侬比玉观音，问卿可能持长素。
念奴娇 其一 闰夏有忆，用稼轩韵,清末民国初,樊增祥,小年长日，又桐生翠珥，藕添瑶节。鹊踏幽窗铃索响，犹记那人心怯。露药欹红，烟荷滴粉，玉貌何分别。金香前事，玳梁双燕能说。回忆京兆当年，小眉亲画，镜底初三月。别后青禽来往字，刚似云罗千叠。水驿芳梅，津亭怨柳，纤手都曾折。甚时相见，晓妆重看梳发。
念奴娇 用前韵自题六十一岁小像二首 其二,清末民国初,樊增祥,此翁六一，是追陪洛下，耆英时节。少与浮荣多与健，马上飞腾休怯。如意天花，官袍芳草，全与人殊别。樊南遗事，西都士女能说。应笑老去韦郎，玉箫安在，长忆人如月。本领何关歌曲事，宛转渭城三叠。一范临关，百坡照颍，朝士都心折。清朝看镜，一痕霜在吴发。
念奴娇 其三,清末民国初,樊增祥,士当知足，甚紫薇花畔，更希旌节。到老始知高处险，安晚平生情怯。雪白鳊鱼，霜红橘树，久与家林别。放翁团扇，风流时有人说。天意留取江南，读书种子，双眼明如月。案牍祇同风箨扫，书似云山重叠。皓鹤轩昂，青松倔强，羽鬣无摧折。后身何似，一规脉望如发。
金缕曲 咏八仙宫黄杨，邀湘绮同赋,清末民国初,樊增祥,碧树成连理。记双虬、迎銮伏地，闰年庚子。高不一寻横十丈，展尽壶天彩翠。刚援得、玉清宫例。太极昭阳留御墨，算杨家、不愧鹅黄字。还胜似，八公桂。城东旧是琴觞地。二十年、霜柯不改，岁寒交契。树亦犹龙人不测，常见青牛紫气。早相送、翠华归矣。纵使昆池灰尽黑，更前年、谁见蛟龙死。人阅世，亦如此。
水调歌头 其一,清末民国初,樊增祥,谁把玉镜台，挂向碧云天。今年今月今夜，不似鼠儿年。天上楼台玉矗，地上河山金铸，七宝合成全。光采不能掩，依旧斗牛间。且停待，雕槛坐，石床眠。凄风苦雨都过，才放十分圆。谁向楼头吹笛，知有绣襦甲帐，不怕雪霜寒。起看碧梧影，凉露正娟娟。
水调歌头 其二,清末民国初,樊增祥,日暮倚修竹，散步咏凉天。素娥应是无恨，玉貌似当年。月照阑干花影，花底玉笙双髻，清福几人全。云捧夜珠出，置我掌中间。绛河转，银烛灺，未成眠。人生离别何恨，菱镜有时圆。昨夜双桐吟雨，今夜两星添柳，人意判温寒。千里共明月，持此慰婵娟。
水调歌头 其三,清末民国初,樊增祥,酹汝一杯酒，还我有情天。大江东去谁唱，莫忆赤乌年。终古明珠一颗，一任东西南北，侧面看成全。谁写广寒照，人在桂丛间。月中坐，宁不胜，雨中眠。百年通算，何止千二百回圆。满地疏疏花影，不似小楼昨夜，吹彻玉笙寒。花与月双美，掩映竹便娟。
水调歌头 其四,清末民国初,樊增祥,碧海水皆立，月姊自青天。人间今是何世，不似汉唐年。唤醒蟾宫一梦，从此青青桂树，转共栎材全。玉斧尔何物，久置广寒间。且容我，闲处坐，醉时眠。药娥居处宫殿，的的蕊珠圆。世界光明如许，试唤鱼龙起舞，清极不知寒。更与乘鸾子，霜里斗婵娟。
买陂塘 赋得白荷花瓣四首 其一,清末民国初,樊增祥,是谁裁、轻冰一片，采莲莫便忘藕。湘波一勺刚盛住，又学翠盘珠走。才入手。恰便似、纤纤玉屧生来瘦。素丝万缕。好织就相思，随他红叶，流出御街口。琼瑶赠，曾出云罗小袖。幽香著袂如酒。书中褪粉乾蝴蝶，和汝百年长寿。君信否。君试问、梨霜梅雪谁长久。莲台稽首。愿瓣瓣成花，花花结子，结子赛红豆。
买陂塘 其二,清末民国初,樊增祥,恁纤纤、两头兜起，芳心收束无限。吴侬错认瓢儿菜，怎把冰绡轻换。君试看。看洛浦、瑶姬罗袜凌波飐。莲娃手软。是底处携来，并刀似雪，劈破八蚕茧。堪怜处，一约冰丝宛转。鸳鸯湖上常见。莲房露冷从伊坠，祇觉粉深红浅。分两瓣。算一瓣侬心，一瓣如卿面。香薰不断。似双合柔荑，佛前祷告，莫逐绮霞散。
买陂塘 其三,清末民国初,樊增祥,是天生、银船一叶，宛然盛得愁住。莲衣落尽深红色，姑射冰肌偷觑。双白鹭。莫当作银鱼，隔浦嗛将去。小娟媚妩。笑越女聪明，三年湖上，刻玉未成楮。西风起，一任飘烟坠露。中流直恁容与。凌秋好上银河曲，定有星妃乘汝。清绝处。便煠作花酥，也吃观音素。鸳鸯对语。有莲叶双承，藕丝牢系，未觉此心苦。
买陂塘 其四,清末民国初,樊增祥,障秋晖、亭亭青盖，瑶华一二三朵。无情有恨何人见，月晓风清欲堕。花雨过。称素手拈来，微笑依莲座。不须赠我。似新月弯弯，寒琼一握，乞与窅娘可。清凉界，不放一尘红涴。藕船缩本谁做。轻绡叠雪鲛妃剪，幻出化身千个。知得么。算梨琐梅纤，争似双梭大。妆慵粉亸。好持作鞋杯，满斟绿醑，一酌九愁破。
百字令 其一,清末民国初,樊增祥,冰纱三寸，旧书中往往，夹花成腊。真有白莲花世界，百岁不生不灭。世叹难逢，人忧不满，素女何修得。玉河鸥鹭，乾嘉以后疏隔。犹忆天诞牟尼，恒星不见，此夜莲胎坼。甲子倘从麟笔起，应是二千年雪。蛱蝶成灰，鸳鸯换世，留此觚棱月。写经钞典，将毋同贝多叶。
百字令 其二,清末民国初,樊增祥,屈金粟后，数国初人物，历年三百。此是百年前旧物，犹逊悔翁乾蝶。玳瑁云斑，玻璃冰老，淡极苌弘血。朝云书至，近时无此花叶。为问当日池中，蛟龙安在，惟汝无生灭。四十余年能长我，兄事藕花也得。道士桃新，丈人梅旧，容汝中间立。花如解语，试谈大父游射。
百字令 其三,清末民国初,樊增祥,长圆长好，算此花和月，一般多福。君子长生砖压扁，形似开大白蝠。若遇商贤，或逢柱史，当如孩儿菊。倘旌花瑞，凤池为汝汤沐。群卉竞祝期颐，筠兰榴桂，百子千孙足。倘与姚黄争九锡，贵寿两家分属。芡弟调冰，茨姑捣粉，家世清如玉。香芸几叶，百年长伴书簏。
百字令 其四,清末民国初,樊增祥,花之君子，较苔笺蕉纸，更饶香泽。人道吴宫西子命，薄似轻纱蝉翼。我谓不然，粉真长在，万古如冰雪。息肌何术，百年依旧莲靥。须信惠子书中，玉颜常有，多自翻㠾得。怡府霜藤虚白楮，同此银光粉色。练袋萤枯，青编蠹稿，独擅长生诀。蓬池前辈，论科何止三十。
二郎神 其一 赋得白荷花瓣，和午诒,清末民国初,樊增祥,不绯不紫，是榜眼、莲花一瓣。与脉望圈儿，香芸叶子，好结书中伙伴。露冷瑶房轻轻坠，了不觉、粉痕销减。将妃子玉鱼，剖为双佩，宛如冰片。谁见。无情晓月，柳边低黯。算玉叶云纤，鹤翎雪大，无此瑶花峭茜。书寄朝云，叠为方胜，也似素罗香软。待唤取、白下莫愁艇子，与侬方便。
二郎神 其二 赋得一百年前白荷花瓣，和午诒,清末民国初,樊增祥,百花落尽，只榜眼、莲花长好。甚老去张郎，脸霞红褪，犹著白衣待诏。千岁辽东霜翎鹤，算十倍、雪儿难老。嗟碧海有桑，华池无藕，损人怀抱。偷照。瑶池翠水，宛然风貌。想玉蝀桥边，十全天子，曾见风清月晓。千朵鲜明，南宫夜景，一旦玉荷如扫。且拾取、旧日琪花一片，佛前微笑。
玲珑四犯 其一 再和午诒白荷花瓣,清末民国初,樊增祥,榜眼莲花，早忏尽红情，暗渍冰麝。素靥含娇，禁得伯时描画。西子粉爪留痕，恁摘得、玉瓢无靶。想弄花、香满罗衣，和著玉人归也。归来检点鲛妃帕。与书中、银蝶同化。天然一剪瑶池雪，那逐绛桃偷嫁。绝似新月纤纤，奈软玉、瘦无一把。怕自今步步生莲，不在石榴裙下。
玲珑四犯 其二 再和午诒一百年前白荷花瓣,清末民国初,樊增祥,榜眼莲花，早历尽中书，廿四番考。太素光阴，三万六千过了。曾见五世鸳鸯，一辈辈、白头双笑。记一年、一阕菱歌，红豆金箱不少。那回偷采芳龄小。叹莲娃、生子都老。藏身粉指青编里，也抵中山一觉。依旧浅水蓬莱，想玉面、皱纹羞照。忆折梅同下西洲，犹是玉台初稿。
菩萨蛮 其一 池上,清末民国初,樊增祥,南山晚黛青于柳。柳梢新月黄于酒。羽扇鹤翎花。角巾冰片纱。日斜池上立。影似松身直。波面一花新。娇黄十字蘋。
菩萨蛮 其二,清末民国初,樊增祥,官池不著沙汀鹭。朱栏碧甃徘徊处。天际过晴云。绿波光照人。唼花双鸭小。驯鹿依芳草。盏大绿荷圆。咸丰当百钱。
菩萨蛮 其三,清末民国初,樊增祥,问余筋力差多少。兴来祇觉登楼好。东面女墙低。画桥杨柳齐。插禾兼割麦。鸟唤樊川北。欲得画师难。青青数朵山。
菩萨蛮 其四,清末民国初,樊增祥,夏山苍翠浓如滴。亦如垂露宣城笔。写以画中诗。诗人似郭熙。池波萱草映。凤爪黄金嫩。花外一连莺。学人吹玉笙。
南浦 夏夜骤雨,清末民国初,樊增祥,银河泻地，似钱王万弩射江潮。十二巫云尽墨，谁念楚鬟娇。又似轻兵出塞，渡冰河、铁马晚萧萧。甚岸巾危坐，两行宫烛，红影不胜摇。可是花奴圣手，撒明珠、万斛打芭蕉。一霎红檐声细，慢酒滴春槽。料得秦娥今夜，倚髹屏、玉箸湿鲛绡。自那回别后，凤楼寒重，朱唇不暖旧时箫。
绕佛阁 其一 长夏即事,清末民国初,樊增祥,绿窗细雨。花里燕睡，花外莺语。梅子黄否。点汤渍蜜，吴羹向谁絮。玉塘半亩。明镜照我，来听蛙鼓。风柳低舞。画栏几折，斜阳自来去。未放藕花白，点点荷珠融碧露。花逊叶香，香风吹粉鹭。且幕卷青油，扇倚红醋。悄无人处。看竹里茶烟，花杪轻度。只新蟾、把人偷觑。
绕佛阁 其二 东堂月夜，叠前韵,清末民国初,樊增祥,昨宵猛雨。今夜碧月，来共鸥语。茶梦圆否。欲圆又破，梁间燕儿絮。小园一亩。梧竹影里，窥见河鼓。风叶掀舞。小荷堕粉，徘徊不能去。夜久葛巾湿，髣髴瑶阶生白露。风袅鬓丝，清于池上鹭。且一荐冰瓯，薄点梅醋。画檐深处。有点点流萤，帘隙偷度。照青编、任人看觑。
齐天乐 灯花，和兰当韵,清末民国初,樊增祥,玉缸撩我看花眼，昨宵已曾开过。浅浅垂春，深深照夜，暗结连珠双朵。闲愁无那。算小草红心，有情如我。未忍挑伊，依前戴上玉钗可。纱窗又催月上，正蛩鸣粉壁，蟾啮金锁。网户蛛灵，填河鹊喜，好梦都凭伊做。青扉玉琐。忆宝炬宫莲，自天飘堕。莫误相思，当他红豆颗。
兰陵王 灞桥感柳，用清真韵,清末民国初,樊增祥,晚烟直。桥下罗纹水碧。长亭柳、曾系玉骢，金缕依依可怜色。咸秦岂异国，人识新丰倦客。东风里，一搦楚腰，抱月飘烟不盈尺。騕袅去无迹，叹不似江南，长见帆席。华林嫩叶春虫食。随渭水东去，岳莲西指，雨迎烟送四五驿，直青到河北。恻恻。绮愁积。似摇落江潭，一样凄寂。花开陌上春无极。奈拗颈桥畔，数声风笛。春闺红泪，共夜雨，枕上滴。
恋绣衾 其一,清末民国初,樊增祥,十三筝柱金雁飞。晚妆慵、云髻半颓。甚黄昏、朱帘犹卷，待衔花、双燕未归。起看新月西廊下，被东风、吹冷画衣。慢兜回、茜窗深处，熨泥金、裙带写诗。
恋绣衾 夏闰四解 其二,清末民国初,樊增祥,绿阴如幄笼翠烟。儭安榴、一点更妍。怪朝来、幺红不见，被春人、簪上鬓边。花窗两面镶云母，似吴中、烟浦画船。绣帘间、一弯碧月，学文君、新画远山。
恋绣衾 其三,清末民国初,樊增祥,织花湘簟青玉光。悄无言、茉莉自香。是渠侬、云鬟曾戴，共玉钗、偷卸枕旁。白团扇画乘鸾女，引清风、肌雪自凉。玉池心、鸳鸯偷笑，纳凉人、长是淡妆。
恋绣衾 其四,清末民国初,樊增祥,华清出浴云髻偏。飐蜻蜓、红瘦小莲。甚竹垆、候汤犹嫩，绕东墙、双鹤避烟。黄栀花下哥瓷盏，试新茸、双井雨前。敛双蛾、将颦还笑，指冰槃、梅子带酸。
恋绣衾 其五,清末民国初,樊增祥,瑶华池上金鲫鱼。唼圆荷、盘露泻珠。俯清漪、金钗欲溜，睡起来、云鬓乱无。双鸳来往青苔地，小红栏、纤手自扶。怪昨宵、五更微雨，损芭蕉、叶上草书。
江城子,清末民国初,樊增祥,碧玲珑馆女儿居。脸红芙。鬓鸦雏。别又三年，诗格似唐初。自写明河篇一纸，学织女，寄黄姑。青鸾信息几曾疏。赠明珠。报琼琚。君问簪花，小字倩谁书。向道是侬刚不信，宁更有，女相如。
江城子 其一,清末民国初,樊增祥,满衣风露两眉秋。板桥头。小兰舟。朵朵绯霞，叶叶翠云流。蓦见吴娃红粉面，比花俊，替花羞。菱歌声绕十三楼。劝侬休。要侬留。从古采莲，故事起苏州。七二鸳鸯花底睡，浑不带，一分愁。
江城子 其二,清末民国初,樊增祥,明眸剪水一泓秋。蓦回头。促移舟。窄窄杏红，衫子自风流。荡入荷花深处去，怕人见，见人羞。泊舟夜傍酒家楼。倦还休。去还留。趁逐秦淮，一水到真州。江北江南花不断，何处有，别离愁。
江城子 其三,清末民国初,樊增祥,芙蓉江上一篷秋。趁潮头。转莲舟。谁引钱塘，水入里湖流。教唱沈郎新乐府，才上口，恰含羞。越娃居处水明楼。雨中休。月中留。夺得吴宫，西子付杭州。说到西湖花色好，吴苑女，一时愁。
江城子 其四,清末民国初,樊增祥,盈盈红粉露房秋。转船头。避来舟。约略年初，十五最风流。摘得荷花低障面，才强笑，又佯羞。江南临水尽朱楼。欲归休。此间留。笑指岳莲，十丈是吾州。欲引江船来入渭，云树隔，使人愁。
角招 雨后凉甚，灯下读《兰当词》，漫赋,清末民国初,樊增祥,了无暑。南来几、梅风吹霁虹雨。博山烟一缕。轻度魫窗，萦带芳树。罗衣楚楚。添半臂、泥金刚彀。玉簟龙鳞似水，仗六曲画屏风，把新寒防护。分付。兰缸麝炷。蔷薇盥手，重展金黁谱。画兰吴下女，转作词人，隔烟低语。凉花泫露。问笙鹤、瑶天归否。泪烛红深几许。浑不似、绿桐阴，横琴处。
湘春夜月 其一 湘帘，和《兰当词》,清末民国初,樊增祥,问湘筠，带来多少啼斑。织就万缕冰丝，浅浅漾情澜。里面看人了了，甚外边窥玉，如月笼烟。与月中花影，风中粉絮，终日缠绵。梳头未竟，石榴一点，红透侬边。燕子猜详，谁扶起、洞庭春水，低挂南檐。深深窣地，放玉钩、银蒜长闲。算好物、宜诗宜画，阑干和汝，无限流连。
湘春夜月 其二 湘簟，和《兰当词》,清末民国初,樊增祥,可红床，一方软碧琉璃。付与玉貌湘娥，纤手弄明漪。五月清凉无汗，称水晶双枕，杏子单衣。傍画屏猩色，龙须锦褥，天未寒时。疏帘掩映，舒云卷雨，来共枰棋。细浪龙鳞，还带得、斑斑红泪，凉沁冰肌。银缸照梦，梦君山、浅画秋眉。算绿玉、筼筜最好，莫铺蕉叶，休织桃枝。
瑶华 咏湘妃竹，次兰当韵,清末民国初,樊增祥,云中青凤辇。绰约灵妃，试偷开啼眼。丛丛烟筱，堪截作、碧玉苕华仙琯。青峰江上，杳难逢、宫眉春展。把御垆金鹧香斑，写入竹枝哀怨。苍梧一抹横云，任倚遍修篁，罗袖寒浅。红兰泫露，还仿佛、慢转秋波娇眄。璇宫夜泣，可织得、银床冰簟。胜后来、宴冷瑶池，苦竹黄云歌遍。
蝶恋花 其一,清末民国初,樊增祥,小巷梨花风色暝。别院金筝，弹得春愁醒。病酒恹恹冠不整。银缸扶上斜簪影。几帙残书堆作枕。强起窥帘，缺月娟娟静。墙外柝声如雨迸。天涯剩个愁人听。
蝶恋花 前词浸既成，怆悢无已。再赋一阕，寄仲彝昆季 其二,清末民国初,樊增祥,京洛少年花比俊。三十三年，多少看花恨。人物风流淘洗尽。愁人一个今还剩。兄弟天涯烦问讯。南海西江，共指吴霜鬓。往事凄凉谁几省。风前飞过杨花影。
高阳台,清末民国初,樊增祥,渍酒陶巾。钞诗段袄，泪红比烛还深。浅土稽山，谁从玉海钩沈。早将身作潇湘水，写红兰、万种愁心。论词人、词是秋花，人是秋星。飘飘不尽凌云意，欠勒铭碣石，颂鼎汾阳，传唱人间，惟余散水珑玲。当年赌画旗亭壁，旧酒痕、犹在吴襟。剩今宵、夜雨灯前，独抱牙琴。
浣溪纱 其一,清末民国初,樊增祥,钿毂轻雷听未讹。雪衣初报玉人过。深愁浅笑认梨涡。暂解修眉今夜锁，慢回娇眼去时波。新词分付管儿歌。
浣溪纱 其二,清末民国初,樊增祥,雨浴新蟾茉莉香。轻衫小扇墨君堂。九枝灯发绿荷光。笑指星河初七近，惯禁风露五更凉。归时分与薄罗裳。
浣溪纱 其三,清末民国初,樊增祥,出浴仙娥画不成。断红双脸黛眉青。烧香拜月到中庭。方锦褥边三日麝，轻罗扇底一星萤。夜窗还课藕花经。
鹧鸪天 东园,清末民国初,樊增祥,小辟东园学种瓜。粉墙遥带竹篱笆。雨肥碧玉蛾眉豆，风折黄金凤爪花。香径转，绿阴斜。堆庭苔石长须牙。外间不识汾阳宅，道是襄阳米老家。
洞仙歌 赋得“摺叠魂儿夹书中”，闻戟传作此题，匿稿不出，戏作四首 其一,清末民国初,樊增祥,书窗睡美，有诗魂一缕，摇曳云屏最深处。莫从风飘荡，任意东西，倩黄奶，试把轻狂约住。小如花叶样，欲寄朝云，其奈芳期牡丹过。叠作一封书，付与嫏嬛，浑不怕、乌龙惊汝。任游遍百城似穿花，待蝴蝶、归来漆园方寤。
洞仙歌 其二,清末民国初,樊增祥,诗魂何似，似银云一片，白藕花边倚风飐。算青灯照我，五十三年，书丛里，栩栩蘧蘧见惯。卷舒罗袖底，又似桃根，新买苏杭聚头扇。关锁玉台中，新咏钞成，徐郎在、梦中偷看。便雪案埋头过今生，料脉望、和卿也都情愿。
洞仙歌 其三,清末民国初,樊增祥,诗魂何似，似香罗绣帕，叠雪含风置书架。总萤囊蠹简，夜夜相依，从不放，虚昴星期短假。先生春睡美，镇压犀株，百八钟声要轻打。比似蛹中蚕，熟到三眠，神仙字、三番食罢。倘倩女相逢砚屏边，也消得、书中玉颜如画。
洞仙歌 其四,清末民国初,樊增祥,诗魂何似，似玉垆香穗，妙得非烟似烟意。任拈花女手，叠作鲛绡，也当汝，贝叶莲华一类。青编应恋汝，汝恋青编，似在鸳鸯锦衾里。玳瑁箧中眠，遍体文章，应不减、凤皇都丽。把张果白驴借卿骑，看跃出、巾箱回想天际。
蝶恋花 立秋日雨,清末民国初,樊增祥,未立秋前秋已到。到立秋时，秋比春寒峭。天若多情天亦老。一年祇觉晴天少。雨滴梧桐枝上鸟。一叶一声，叶落无人扫。池上红莲如笔小。鸳鸯惯打相思稿。
西江月 题《东溪草堂图》,清末民国初,樊增祥,一段不平山色，几株本分桃花。小桥红板逐溪斜。锦带一条虹跨。梦里江乡鱼稻，眼前杜曲桑麻。清明无客不思家。闲看草堂图画。
喝火令 其一,清末民国初,樊增祥,蜡面深钤印，香心半作灰。刺桐花下绣帘垂。总把闲愁付我，欢喜恰归谁。日晏才梳髻，春深懒画眉。从花开日到花飞。道是无情，不合寄当归。道是仲春归也，因甚负蔷薇。
喝火令 其二,清末民国初,樊增祥,麝炷薰宜爱，檀槽拨小怜。前身应是月中仙。记得红笺八字，属兔是生年。爱画成痴绝，耽诗亦墨缘。同船曾记五年前。那日春帆，细雨煮茶天。那日蘋花香里，携手看鞋山。
喝火令 其三,清末民国初,樊增祥,争及穿帘燕，还输在抱猧。匆匆走马向天涯。无数灞桥垂柳，青眼不如他。别路三逢雪，春山几摘茶。马婆巷口那人家。记得清明，记得小窗纱。记得小桃人面，低映小桃花。
喝火令 其四,清末民国初,樊增祥,珠是吴船雨，香为楚岫云。廿年前事一销魂。小阁建兰开也，同试碧螺春。镜屉藏诗札，铃绦晾绣巾。羊车共载出吴闉。看煞萧郎，看煞画中人。看煞银泥衫子，衫底藕花裙。
江城梅花引 雨夜宿故市闷书,清末民国初,樊增祥,卧闻楼鼓已三敲。夜迢迢。雨潇潇。恰似真珠红酒滴春槽。竹屋矮窗人一个，卧还起，拥薰炉，似那宵。那宵那宵。太无聊。墨初调。香半焦。睡也睡也，睡不稳、自煮松涛。多分野梅红绽小溪桥。欲踏霜桥寻梦去，怕飞雨，溅寒香，湿袖貂。
昭君怨 戏讯西屏,清末民国初,樊增祥,归看凤雏索乳。银鹿牙牙学语。不似白家蛮。似香山。东阁幽香已动。官马几时才鞚。不问老苏卿。问朝云。
高阳台 爽翁卜妾秦淮，赋此调之,清末民国初,樊增祥,雀桁闲花，雉场秋草，渠侬不解伤春。堕策闲坊，一株红桕遮门。十三楼下秦淮碧，侧乌纱、亲访桃根。谩销魂、三十年来，此度才真。萧郎四九头先白，要蓝罗小袖，早暮看承。天女维摩，相逢总是禅人。短辕长柄知何用，料春风、不煮仓庚。问香茗、不唤朝华，定唤朝云。
鹊桥仙 再寄爽翁二解,清末民国初,樊增祥,明眸剪水，仙肌胜雪，相遇莫愁湖畔。山房蒲褐冷于冰，怎禁得、摩登低唤。仙风道骨，餐芝服散，百年才过一半。再过三十五春秋，更买取、莺莺燕燕。
红窗睡,清末民国初,樊增祥,油碧窗扉纱似雾。刚觑见、远山颦处。晓来饶舌憎鹦鹉。道夫人薄怒。晚岁萧郎依佛火。早打点、心经一卷，授伊蛮素。桃花生子，可小名法护。
金缕曲 其一 始用眼镜,清末民国初,樊增祥,五十平头矣。傍青灯、摩挲病眼，废书而起。就使刘郎窥宓枕，也似看花雾里。是谁把、轻冰琢洗。醉缬狂花收拾净，剪双瞳、还我秋江水。犹自有，少年意。抄书试写桃花纸。笑依然、丹黄满目，短檠身世。加上一重殊不恶，包老灯笼逊此。便从此、目虾相倚。牙仗须梳同检点，更美人、赠我荷囊紫。同系在，吴襟底。
金缕曲 其二,清末民国初,樊增祥,绮障生银海。是何人、江心巧铸，镂冰圈玳。上跨彩虹桥一道，秋水两泓无碍。凭推入、琉璃世界。老去瞳人私自语，料今生、难出圈儿外。吾眊矣，有卿在。从今莫把连环解。任耳鬓、厮磨到老，青矑不改。黑白太分终是病，对客还须愦愦。且系著、吴钩锦带。读曲看花俱可可，祇仪形、不入龙眠画。还抵得，汉皋佩。
菩萨蛮 题马士英《千峰夕照图》,清末民国初,樊增祥,桃花扇底虫沙劫。南都乔木伤心色。残照下西岑。难为瑶草心。天边百雁过。金粉江山破。莫污女郎名。江南冯玉瑛。
行香子,清末民国初,樊增祥,客过吾庐，骨董盈车。比淮南、米价何如。珍逾白璧，贵甚明珠。是汉时碑，元时画，宋时书。披帷示客，插架充厨。视云林、清閟无殊。包罗一部，铁网珊瑚。更藕心钱，蕉叶砚，粟纹壶。
钗头凤 其一,清末民国初,樊增祥,诃梨领。茱萸锦。轻裾窄袖娉娗影。昨宵忆。今宵忆。桃花笺纸，青鸾消息。密。密。密。深深院。双飞燕。菖蒲花发才相见。君休惜。侬休惜。眼中红泪，真珠千粒。滴。滴。滴。
钗头凤 其二,清末民国初,樊增祥,桐花乳。梨花雨。桃花扇上乘鸾女。杨枝弱。宫腰约。丁娘十咏。教郎斟酌。索。索。索。红窗暮。沈烟炷。是侬擘竹分茶处。东风恶。吹罗幕。连环椎破，锦书烧却。莫。莫。莫。
兰陵王 其二 次韵代答,清末民国初,樊增祥,枕屏侧。小玉催人弄笛。翻一曲、桃叶艳歌，恰似江南望江北。凭栏酉到戌，删却，黄昏也得。瑶阶静、梅萼半开，逗引疏香绣帘隙。含颦几朝夕。且暗掐经珠，轻拭琴漆。芳心早许梁园客。好佩玉双赠，镜菱双照，鸳鸯成就到头白。忍蹙损莲额。脉脉。展兰席。叹刻画朝云，抛尽心力。春宵一刻黄金百。待烛下重见，凤团亲擘。教郎须记，绣枕畔，泪尚赤。
浪淘沙 雨中闷书,清末民国初,樊增祥,轻雨绿如烟。满地苔钱。唤人鹦鹉不胜寒。金凤花开还又落，闲凭东栏。来去画屏边。暗触筝弦。西楼旧梦远于天。壁上蟏蛸心上事，各自缠绵。
唐多令 代人寄外,清末民国初,樊增祥,绣幕水沈烟。檀槽独茧弦。又西风、疏柳残蝉。一纸平安难得到，容易到，早秋天。掐遍玉连环。藁砧山上山。好姻缘、暗卜金钱。万水千山容易到，难得到，谢郎边。
采桑子,清末民国初,樊增祥,怪来一夏无佳梦，独睡红房。枕簟潇湘。不信天涯在卧床。刍尼扑落梧桐子，今夜新凉。绣被薰香。小玉移灯宿外厢。
一剪梅,清末民国初,樊增祥,金鸭无烟香饼焦。风也萧萧。雨也潇潇。秋盆红煞美人蕉。花也无聊。人也无聊。昨夜微霜上柳条。眉不禁描。魂不禁销。无言红泪湿鲛绡。携手今朝。折柳明朝。
减兰 月下闻雁,清末民国初,樊增祥,流光如箭。月满西楼闻过雁。雁是书邮。月也随伊到陇头。月吾问汝。香雾云鬟无恙否。雁汝来前。红到花中老少年。
虞美人 其一,清末民国初,樊增祥,花枝一束妆台镜。晓月纱窗映。柳疏萝密曲栏东。屧响玉阶秋晕小棠红。烟沈水榭花纱旧。悄悄牵罗袖。许卿灯背作家书。字密错看郎缀一帘珠。
虞美人 其二,清末民国初,樊增祥,珠帘一缀郎看错。密字书家作。背灯卿许袖罗牵。悄悄旧纱花榭水沈烟。红棠小晕秋阶玉。响屧东栏曲。密萝疏柳映窗纱。月晓镜台妆束一枝花。
玉楼春 咏鞋,清末民国初,樊增祥,彩茸金线交相错。斗本色双莲不过。天教约住软香钩，这缩本鸳鸯谁做。踏青归后香泥涴。也不用锦裙遮逻。花间把作暖金杯，乞借与萧郎则个。
行香子 前题,清末民国初,樊增祥,两瓣芙蓉。长靠屏风。费灯前、几许香绒。绣帮五色，粉底双弓。有柳般绿，藕般白，杏般红。响屧房栊。惯识莲踪。恰为伊、疏了春葱。掌中安置，袖底牢笼。怕帮儿涴，跟儿挫，口儿松。
江神子 其一 有赠,清末民国初,樊增祥,越罗衫色浅于苔。藕心思。燕身材。不用并桃冠子九鸾钗。祇是家常梳共洗，平赛过，雪溪梅。昨宵蟢子上妆台。为谁来。为侬来。雨后秋盆几箭玉簪开。忙对菱花簪戴了，床上坐，绣弓鞋。
江神子 其二 代和,清末民国初,樊增祥,粉黄蝴蝶上秋阶。为郎来。为奴来。一簇雁来红傍粉墙隈。留得晚霞颜色在，长伴取，露棠开。暖云甜雨二更才。粉妆台。绿茶杯。贪绣浅帮窄底小鸳鞋。花到夜深浑不睡，还待取，藁砧催。
江城梅花引 秋闺二解 其一,清末民国初,樊增祥,锁香房户小帘㰍。桂堂东。几相逢。云际一钩残月挂梧桐。闲踏苍苔来又去，频徙倚，玉阶前，白露中。月黄星黡晚妆慵。口朱融。鬓蝉松。近也近也，近重九、愁雨愁风。半臂吴绵纤手慢裁缝。刀尺已收临欲睡，还看取，小灯花，缀玉虫。
江城梅花引 其二,清末民国初,樊增祥,一枝新菊鹤翎黄。玉台旁。紫毫双。浓笑泼茶不减向时狂。赌记唐诗金粉事，凭检取，第几篇，第几行。垂帷初进玉莲汤。背银釭。解明珰。换也换也，换新式、窄袖衣裳。更把唇朱亲酒试温凉。从此祇嫌兰麝俗，微醉后，款谈时，觉口香。
采桑子,清末民国初,樊增祥,盈盈红粉搴帘入，身是惊鸿。名是轻红。笑问萧郎可见容。珊珊玉骨轻能举，走上薰笼。立上屏风。飞燕今宵在掌中。
金缕曲 戊戌花朝，风雪寒甚，晚宿木兰店作,清末民国初,樊增祥,孤负花朝矣。笑封家、诸姨不管，百花生死。刚是海棠春睡后，梦堕梨云窝里。怪昨夜、鹅衾如纸。晓御碧油檐子出，看琪花、开遍人间世。骄马蹴，玉尘起。酣歌痛饮长安市。甚南来、春阴十日，酽寒如水。破屋数间何所有，冷饼生齑而已。便细嚼、梅花何味。生是苦瓜和尚命，更鸠摩、多了妻和子。谁会我，入关意。
清平乐 初入县廨，小步东园桃花下，漫赋此词,清末民国初,樊增祥,暖风吹面。半臂轻绵换。桃李东园开烂熳。消领春光一半。去时雨熟黄梅。归日酴醾未开。伶俐画檐双鹊，花梢等得春来。
浣溪纱 三月十五夜东园看月，是日清明,清末民国初,樊增祥,小别东园近一年。重携不借印苔钱。早生新火煮砂泉。几曲朱阑调鹤地，满衫凉月试琴天。冰蟾五十二回圆。
鹧鸪天 其一 九月初三夜宿华清，用香山旧句成解,清末民国初,樊增祥,露似珍珠月似弓。无人解与唱玲珑。魂销候馆初三夜，身在莲汤第二中。灯隐隐，树重重。玉波初上鲤鱼风。新霜落尽黄榆叶，秋思依依满故宫。
鹧鸪天 其二,清末民国初,樊增祥,九月初三绣岭东。秋阶犹发海棠红。水如碧玉山如黛，露似珍珠月似弓。临曲槛，绕芳丛。香山俊句许谁同。后来惟有南唐主，解道澄波似玉容。
鹧鸪天 其三,清末民国初,樊增祥,自送斑骓镜槛东。琐窗无意绣芙蓉。玉阶罗袜徘徊夜，铜辇秋衾寂寞中。秋后信，杳难逢。黄花时候盼归鸿。谁知今夜华清馆，露似珍珠月似弓。
双调望江南 九日归自青门,清末民国初,樊增祥,重九节，缓辔过华清。菊径红坛肩酒吏，竹梆粉屉卖糕人。风柳不胜情。官已解，丝鬓尚风尘。泠口乍移茅店月，渭城初上饼家灯。皂帽马前迎。
浪淘沙 途次闷书,清末民国初,樊增祥,花幰小窗扉。深押犀帷。梨花淡酒两三杯。又傍梅边寻梦去，梦见伊谁。新月逐人来。芳绪难裁。闷来挑耳借金钗。更有鹅茸消息子，轻转圆雷。
清平乐 平遥道中,清末民国初,樊增祥,娇云弄暖。马上春衫换。不似去年正月半。人在画乌亭畔。垂杨巷陌人家。秋千红索低斜。全是清明风景，粉墙祇欠梨花。
玉楼春 元夜旅中,清末民国初,樊增祥,陌头红杏尚娇小。三五月明灯事好。梅落还开烟九迟，柳黄未绿秋千早。莫敲画鼓损珠络，欲破黄柑思鸟爪。今夜并州似故乡，红莲烛下春愁少。
踏莎行,清末民国初,樊增祥,晓拂燕支，晚看唐韵。女儿心事莲花净。画眉墨写玉台诗，圣湖波染春衫晕。素鲤衔书，红蛛缒镜。北来消息无凭准。黄花时候盼相逢，相逢已是梨花近。
浪淘沙 燕九日宿板桥，用甲申旧韵成解,清末民国初,樊增祥,烟雪晚萋迷。山与云齐。绿螭骢子背风嘶。终日一鞭岚翠里，染透春衣。燕九唤金卮。戍鼓声迟。闲愁休上紫芝眉。十六年来春似水，红板桥西。
菩萨蛮 后院小屋三楹，窗临玉河，偶拈小令写之,清末民国初,樊增祥,圆荷小叶青如镜。游鱼吹絮波光定。轻雨绿濛濛。亭栏黯淡红。景山残照夕。罗袖当窗立。纤手上银钩。眼波无限秋。
瑞鹤仙,清末民国初,樊增祥,暖风梅豆熟。城南路、一片清阴乔木。斜街数间屋。称朱衣双引，雪珂鸣玉。盐官旧筑。记新桥、文桑尚绿。老来三懒，怕香径踏花，雨榭烧烛。前辈风流谁继，学士仙才，不殊玉局。雅邻任卜。前花市，后修竹。更藤阴残照，奇书千本，金风亭长自曝。胜吾庐、茧纸图成，卷葹小幅。
桂枝香 己亥五月初七夜，寿平招同古微、逊庵观名伶桂凤演《宛城》一剧，赋此赏之,清末民国初,樊增祥,罗衿麝袭。更海样华灯，良宵初七。筝柱十三金雁，宝鬟盈尺。南风五月清无价，况红樨、暗吹香息。晚花犹俊，秋娘未老，靓妆明逸。正荡妇、高楼倚笛。便迎归甲帐，锁春严密。一霎金戈铁马，翠钿狼籍。山眉水眼盈盈处，泪燕支、秀靥红湿。浅颦深笑，消魂无限，为伊倾国。
凤箫吟,清末民国初,樊增祥,飐桐花、么鸾最小，谁抛十斛明珠。郑樱桃再世，艳歌回雪，更腻手搓酥。舞台花乱落，效鸳鸯、模样无殊。是照水惊鸿，较他洛浦何如。扶疏。小巢芳树，惯曾留住金耳华车。紫茸茵并坐，玉莲杯共饮，花底相于。宋家红杏死，甚青衣、不负尚书。剩此夕、缠头百万，重上氍毹。
金缕曲 感怀示寿平、古微,清末民国初,樊增祥,唤起庄生蝶。且料量、陶公酒券，老坡琴帖。书记陈留非我意，老作将军揖客，便乞与、淮阳也得。潦倒刘郎骑户限，叹人生、不入还当出。休更待，鬓成雪。红榴火迫端阳节。看群儿、学鲜卑语，剪圆鹦舌。文字轻圈兼细点，换尽虫波鸟磔。算径比、终南更捷。迟锦淹花何所用，是五通、气鞠黄门妾。端祇为，我曹设。
三姝媚 盛夏小雨骤晴，北池荷花遽开三朵，翠婉红娇，倚风如笑，为赋此词,清末民国初,樊增祥,娇云含靓雨。正金明池边，润回芳础。十里风荷，绕苑墙西望，翠深银浦。绰约红衣，频问讯、韶年三五。半晌阴岑，又绮日笼金，尽收绡雾。休更怜侬心苦。看品字花开，绿幡低护。润脸融酥，照玉波如镜，晚霞娟楚。笑倚三妃，浑不似、湘天风露。愿借红房十丈，双栖翠羽。
氐州第一 感旧，用清真韵酬古微,清末民国初,樊增祥,来去韩潭，香径系马，当时芳树犹小。竹里听琴，桐阴阁盏，不信蓬山缥缈。珠字青笺，有谜语、云郎心照。十六年来，花枝历乱，看花人老。渐觉尊前芳绪少。画梁畔、歌珠萦绕。绛树三生，青宁几世，感楚人怀抱。算樱桃、花上月，曾窥见、云屏歌笑。倦不成眠，乳鸦啼、纱窗又晓。
思佳客 曾孙百朝，爽翁以词见贶，次韵奉酬,清末民国初,樊增祥,家世严州胜峡州。新词巧夺玉钩钩。句将贾岛黄金铸，情比桐江碧玉流。么凤小，锦绷柔。试啼早许冠军侯。与公俱是餐枫客，抱得曾孙尚黑头。
卜算子 其一,清末民国初,樊增祥,生长绿杨城，萧槭白杨树。枉学朝云忏六如，不伴端明住。鸾背六铢衣，亸袖禁风露。禅智山光一段云，是妾还家路。
卜算子 其二,清末民国初,樊增祥,狼籍玉台诗，悽断珠帘秀。鹦鹉愁将小字呼，替诵心经咒。响屧百弓廊，灯影书窗透。缟袂归来月下魂，苦念萧郎瘦。
卜算子 其三,清末民国初,樊增祥,月榭闲风亭，尽是伤心地。旧绣鸳鸯不忍看，宛转相回避。卧病易涞间，山学秋蛾翠。白日萧萧易水寒，都化胭脂泪。
卜算子 其四,清末民国初,樊增祥,妾貌雨中花，妾命霜前草。雨打霜欺是玉成，不使红颜老。枕角觅金钿，琴尾寻银爪。买断檀奴一世心，祇为怜娇小。
卜算子 其五,清末民国初,樊增祥,解脱有情天，即是忘忧国。生是红蚕缚茧丝，化去成仙蝶。碧玉小家娘，来侍王孙栉。月姊天孙尽妒伊，一世无亏缺。
卜算子 其六,清末民国初,樊增祥,松柏有凋时，何况章台柳。兜率天边白尚书，翻落杨枝后。两世抱衾来，此事韦郎有。再掷黄金买玉箫，郎比青山寿。
卜算子 其七,清末民国初,樊增祥,老去对花枝，奈此星星发。云样衣裳玉样人，总是明经蜡。两屦一蒲团，久作茅庵衲。扫尽人天挂碍心，秋水生明月。
卜算子 其八,清末民国初,樊增祥,夜校百行书，早卜百钱卦。尽道悬壶市里人，莫是神仙也。且枕石头眠，休忆梅庵话。红豆穿丝作念珠，提起还抛下。
彩云归,清末民国初,樊增祥,珠帘不散小春寒。傍梅花、暂卸雕鞍。金橘香几盏和醅酒，银烛下、换了朱颜。忆城东、绮裘茸帽，拥薰垆小眠。可羡北台三老，鹤氅如仙。堪怜。江州司马，七香车、载到婵娟。胜常道罢，颓玉无力，侧倚床栏。荡湘波、明眸似剪，旧恨都聚眉山。琴床畔，卿是文君，谁是文园。
霜花腴 冬至盆菊犹盛，以数枝赠伯义，媵以此词,清末民国初,樊增祥,柳条待腊，甚卷帘、西风未损寒葩。晴爱冬暄，艳含秋色，分明栗里人家。晚香愈佳。掩画屏、深贮明霞。笑髯仙、四海知名，满头霜雪一枝斜。分与意园诗老，想南窗抱膝，小侧乌纱。潭水延年，瓶花多寿，欣逢扫雪煎茶。暗添岁华。谱喜神、何独梅花。算东篱、日日重阳，酒须千斛赊。
飞雪满群山 至日早起，登北台看雪,清末民国初,樊增祥,绛鹤晨严，红麟朝爇，玉楼高不胜寒。荔香欲动，梨花方酽，凤城约略春还。北台双马耳，隔银海、凭高试看。汉宫卅六，飞琼弄玉，犹是在人间。浑不似、唐家平蔡日，又雾沈蛮峤，冰合鲸川。洛阳城里，蓬门如水，何人唤起袁安。且斟千日酒，为桥北、梅花破颜。夜来须记，瑶台月在群玉山。
临江仙 伯熙答诗有“盆梅已落菊花来”之句，再拈此词,清末民国初,樊增祥,人寿花红冬月半，寒香岁晚长留。相邀陶令过罗浮。水边篱下，彼此识荆州。高士累朝应合传，海宁新句重搜。一年佳日并春秋。野王二老，瓶拂足风流。
满庭芳,清末民国初,樊增祥,未密先疏，才眠又起，汉宫垂柳如人。慕陵九字，长共岁华新。写向黄罗扇底，南唐主、逊此风神。灵和殿、千丝万绪，犹是道光春。永丰坊里树，翻劳太史，夜奏星文。便长依玉座，徐引琴薰。太液东风似剪，拈虫叶、细数春痕。斜阳里，无肠可断，终感寿皇恩。
菩萨蛮,清末民国初,樊增祥,红帘匼匝春无缝。水仙十箭翘青凤。朝暮水沈烟。紫磨金博山。隔帘鹦鹉架。掩映春风画。一幅岁朝图。南沙红鼠姑。
情久长,清末民国初,樊增祥,月明鹤背吹笙，玉貌如天远。甚小凤、碧桐深处，重斗弦管。白杨堪作柱，尚留得、燕子楼中盼盼。杜郎老、看他定子，两世红霞，情不尽，金樽浅。越缦堂深，久当州门看。怪近日、听香读画，芳意都懒。歌楼红烛影，怎禁得、十七年来再见。试呼起、铜弦铁凤，强作花朝，花底泪，青衫满。
沁园春 其一 送次山之江南,清末民国初,樊增祥,笑脱朝衣，谢金耳车，戴笋箨冠。看焚余谏草，门生偷写，醉中笛谱，妙伎争传。轼愿为滂，贾犹悼屈，此意苍茫莫问天。春风里，有茶条七尺，拄上西山。归来收拾青编。便拟上江东范蠡船。试千回铸就，赵家如意，数言解却，方社连环。一访钟陵，再游玄墓，意在铜官离墨间。觚棱远，向吴中回首，秋柳如烟。
沁园春 其二 用前韵简爽翁,清末民国初,樊增祥,何日东归，芰荷裁衣，竹皮制冠。向凤皇城里，聊充吏隐，麒麟阁上，别以诗传。银浦仙槎，蓝花使馆，懒到玻瓈海外天。春来梦，梦蘧蘧庄蝶，到富春山。闲时检校丛编。似虹月江头书画船。命蓝田爱子，替陪朝贵，杨枝纤手，勾管嫏环。药地花红，樱天酒碧，著我迂心短李间。新来事，问草窗眼底，多少云烟。
更漏子 其一 效温飞卿,清末民国初,樊增祥,涩莺吭，黏蝶翅。雨滴梧桐雕砌。挑菜女，踏青人。闭门愁一春。金丝柳。柔荑手。玉色凤州新酒。凭一酌，散千忧。当垆眉萼秋。
更漏子 其二,清末民国初,樊增祥,绣帘低，香径湿。双燕似曾相识。堂下睇，社前来。雕梁画早梅。楼上女。黄昏雨。暗卜金钱无语。同燕去，不同归。小桃花乱飞。
更漏子 其三,清末民国初,樊增祥,小梅疏，新柳短。试较頞黄深浅。薰笃蓐，掩流苏。海棠春睡图。桐花凤。梨花梦。绣被一春寒重。红烛泪，绿蕉心。不如侬恨深。
更漏子 其四,清末民国初,樊增祥,不相逢，如相见。为有妆楼新雁。空有雁，更无书。近来和雁无。蘼芜路。香如雾。曾印凤头鞋处。春雨后，翠苔深。玉钿何处寻。
更漏子 其五,清末民国初,樊增祥,绮钱窗，棋子褥。天气乍凉还燠。焚甲馢，熨单衣。秋盆茉莉稀。香奁句，相思泪。桐叶上头题字。持画扇，扑流萤。愁看织女星。
更漏子 其六,清末民国初,樊增祥,绮兰心，春笋手。闺阁也因诗瘦。珠帔掩，玉钗斜。画裙春草纱。鸳鸯枕。茱萸锦。梦压犀株未稳。新睡觉，故情深。重调绿绮琴。
更漏子 其七,清末民国初,樊增祥,雪衣迎，黄耳吠。月照枇杷门内。骑马去，少人行。金鱼巷口灯。杯在手。香在口。金雁一行催酒。霜滑马，月窥人。今宵翠被温。
更漏子 其八,清末民国初,樊增祥,北池花，西苑柳。东府桐阴玉甃。昆池水，汉时功。莲房坠粉红。红粉女。莲心苦。留得残荷疏雨。孤枕上，小楼头。从春听到秋。
转应曲 其一,清末民国初,樊增祥,春早。春早。一笠红罗亭小。姗姗缟袂谁扶。手折梅花玉如。如玉。如玉。雪后园半树。
转应曲 其二,清末民国初,樊增祥,春晓。春晓。梦被啼莺惊觉。海红步障微寒。淡画文君远山。山远。山远。无奈颦深笑浅。
转应曲 其三,清末民国初,樊增祥,春睡。春睡。昨夜东风沈醉。起寻碧玉搔头。笑问萧郎见不。不见。不见。祇在珊瑚枕畔。
转应曲 其四,清末民国初,樊增祥,芳草。芳草。瓜字韶年最小。窄衣初试秋千。笑堕春风鬓蝉。蝉鬓。蝉鬓。归对镜鸾重抿。
转应曲 其五,清末民国初,樊增祥,新月。新月。来照瑶房锦瑟。杏红罗帔嫌单。门掩梨花峭寒。寒峭。寒峭。著得郎衣偷笑。
转应曲 其六,清末民国初,樊增祥,红杏。红杏。暖雨曲江春嫩。旧罗裙系枝头。欲趁东风嫁休。休嫁。休嫁。留待尚书归马。
转应曲 其七,清末民国初,樊增祥,团扇。团扇。持许谢娥遮面。绿罗裙带低垂。微雨珠帘燕飞。飞燕。飞燕。银烛海棠庭院。
转应曲 其八,清末民国初,樊增祥,桃叶。桃叶。记折缃梅赠别。归期已过蔷薇。更待明月絮飞。飞絮。飞絮。因甚不教春住。
转应曲 其九,清末民国初,樊增祥,香径。香径。百草千花相映。裙腰软绿如烟。拾得春人翠钿。钿翠。钿翠。上有秋兰并蒂。
转应曲 其十,清末民国初,樊增祥,消渴。消渴。不奈黄藤酒恶。松风蟹眼初翻。新瀹花瓷月团。团月。团月。刚似绯桃小靥。
转应曲 其十一,清末民国初,樊增祥,双井。双井。也抵建溪新饼。嫩银莲叶茶舟。白耳团花小瓯。瓯小。瓯小。莫等竹垆汤老。
转应曲 其十二,清末民国初,樊增祥,荷粉。荷粉。池面一张秋锦。凤州新柳毵毵。不及柔奴手纤。纤手。纤手。笑折荷花劝酒。
转应曲 其十三,清末民国初,樊增祥,檀炷。檀炷。掩苒半庭香雾。看星独倚西楼。雁带两三点秋。秋点。秋点。夜雨残更泪眼。
转应曲 其十四,清末民国初,樊增祥,秋柳。秋柳。白下蛾眉怨否。吴霜欲下还迟。不点潘郎鬓丝。丝鬓。丝鬓。独自倚楼看镜。
转应曲 其十五,清末民国初,樊增祥,秋雁。秋雁。飞过玉河南畔。天孙书问黄姑。识得愁滋味无。无味。无味。拥髻灯前低睡。
转应曲 其十六,清末民国初,樊增祥,秋雨。秋雨。钗剔银缸无语。黄昏独掩虚帷。月转西楼未归。归未。归未。门外猧儿惊吠。
转应曲 其十七,清末民国初,樊增祥,今夕。今夕。记得仲秋十七。扇头有女乘鸾。天上常仪镜圆。圆镜。圆镜。钗燕角巾厮并。
转应曲 其十八,清末民国初,樊增祥,花下。花下。闲听红娘抛打。一秋逤逻慵弹。百蝶罗衿佩兰。兰佩。兰佩。可似扇头香坠。
转应曲 其十九,清末民国初,樊增祥,蛩语。蛩语。梧叶堕阶如雨。西风昨夜新寒。不卷绯罗绣帘。帘绣。帘绣。珍重兰猗菊秀。
转应曲 其二十,清末民国初,樊增祥,来暮。来暮。日上高楼凝伫。楼前烟雨萋迷。杨柳千条向西。西向。西向。长记渭城低唱。
双双燕 其一 秋燕，用梅溪韵,清末民国初,樊增祥,谢家院落，甚青女来时，玳梁霜冷。秋蛾敛绿，约略远山相并。莫睇琴床砚井。听颤掣、花铃不定。朱门昼锁斜阳，满院参差帘影。秋径。相逢楚润。叹人与花枝，不如前俊。铜驼巷陌，一霎鲤风吹暝。归去沙平水稳。可捎得、莫愁家信。玉雁飞回，无那画楼闲凭。
双双燕 其二 再和砚荪,清末民国初,樊增祥,宝帘窣地，正宫柳微黄，晓霜凄冷。妫姜旧事，细马轻车相并。早是桐飘绿井。问隔岁、香巢可定。风前一幅红襟，闪得夕阳无影。山径。烟莎绿润。叹弱羽无依，海青独俊。宫槐谁守，画角城头催暝。任是雕梁睡稳。也难忘、台城鸢信。亭北栏干，冷玉了无人凭。
双双燕 其三 三和前韵,清末民国初,樊增祥,数椽老屋，认秋柳垂门，夕阳闲冷。寻常百姓，那与乌衣邻并。双羽交窥墨井。甚柳怯、花惊未定。玉堂历历巢痕，旧事思量如影。荒径。烟惺露润。且等到冰天，玉梅花俊。宫莲红断，不照绿纱窗暝。杏子花期已稳。也休管、关河秋信。如客光阴，日日玉栏长凭。
念奴娇 用稼轩韵,清末民国初,樊增祥,桂花香里，料常仪、愁度璇宫佳节。三十九年，秋再闰、狼角射人心怯。铜马东来，青骡西去，惨与宫花别。玉真前世，白头宫女能说。闻道扇子湖边，疏疏霜柳，犹挂黄昏月。铜辇秋衾，宣府梦、梦绕燕山重叠。太液芙蓉，上林橘树，一任人攀折。青天愁望，知添多少华发。
绕佛阁 用美成韵,清末民国初,樊增祥,桂华夕敛，凉月半玦，低映闲馆。银烛烧短，欲眠又起，蛜蝛堕风幔。玉蜍注满。闲试库纸，诗意清远。双髻娇婉。玉钗欲挂，墙东角巾岸。满目换秋色，露柳萧疏牵翠线。佳语月团，斜行留扇面。且静听鞋弓，细数壶箭。小屏相见。只靥杏销红，鬟翠微乱。夜如何，绣衾双展。
甘州 和耆卿韵,清末民国初,樊增祥,莫回头东望望春门，啼乌满延秋。怪风情筋力，都如病柳，怯上高楼。凝碧池台何在，歌舞一时休。满眼新亭泪，未肯轻流。见说衣冠文武，似虬髯弈负，此局谁收。叹白头杜甫，还为浣花留。认朱书箜篌背面，是几时天际识归舟。西来雁、可能邀取，玉女回眸。
红林檎近 和美成韵,清末民国初,樊增祥,秋林无新粉，夜芸生古香。玉露下雕砌，芙蓉怨横塘。雨无一珠洒叶，月有半镜衔窗。镜里窥见残妆，无语对寒簧。昔者金马客，约我玉河乡。乌衣巷冷，如今燕去雕梁。更应刘俱逝，邺园倦客，共谁一饮三百觞。
南浦 和鲁逸仲韵,清末民国初,樊增祥,君卿老去，掩蓬蒿、不谒五侯门。道是今年秋闰，箫鼓满花村。才说平阳脂餤，又天香、桂子落纷纷。叹凤城佳丽，玉蛾金兔，都化战场云。月姊那如倩女，望青天、碧海也离魂。夜夜冰绡承泪，滴损淡黄裙。荡得山河如影，问琼楼、可有洗妆痕。算舞休歌罢，汉宫卅六，玉扉寂寞锁黄昏。
洞仙歌 石谷画《渔乐图》，书张子同《渔父词》五首于上，辄题二阕 其一,清末民国初,樊增祥,三间草屋，傍桃花西塞，一叶扁舟荡云海。便绿蓑青笠，也胜朝衣，刚成就、范蠡严光一派。得鱼闲换酒，状似松鲈，莫被江城达官买。貌取鹭鸶容，月下收筒，凭歌舞、芦花世界。更著个、樵青与煎茶，扫淡墨轻烟，水边竹外。
洞仙歌 其二,清末民国初,樊增祥,三高笠泽，不同时堪恨。休道风标后来俊。看橛头艇子，长系桃柯，可也有、魏晋间人风韵。斜风吹细雨，了不须归，何况月明晚波定。一世住鲈乡，饱饭莼菰，浑不识、洛城秋信。便天子、传宣不呼名，把生谥玄真，玉雕私印。
金缕曲 观弈,清末民国初,樊增祥,此局全输矣。对残枰、虬髯缩手，道兄夺气。黑白两奁交搏击，自坏长城万里。恨下手、惟差一子。鼠斗穴中虫人腹，好家山、错被痴儿毁。真冷煞，雪猧齿。向来依倚神头势。到而今、星飞雨散，有谁料理。三策都无中上下，不战不降不死。叹秋水、人间何世。芥孔藕丝无避处，且安排、商橘秦桃里。休更说，妇姑事。
绕佛阁 慰研荪妇病,清末民国初,樊增祥,小颦翠敛。慵对晚镜，深闭秋馆。黄菊篱短，与花比瘦，西风动罗幔。杏笺写满。香茗俊句，都似明远。羁思悽婉。记曾叠骑，桑乾水平岸。古锦袭诗本，强为萧郎拈绣线。不似向时朝霞生酒面。待蕙草中庭，尽茁花箭。曲房重见。又酌酒弹棋，玉局猧乱。对明窗、青编重展。
卓牌儿,清末民国初,樊增祥,垂杨恁萧疏，凭点逗、纱窗晚雨。短短画烛，独凝昨泪，温温芳褥，已销前暑。西楼雁来时，兼月里、秋砧几杵。青桂暗减香风，露棠又湿凉红，总无情绪。去年赁庑，依玉水、芙蓉双鹭。旧京何处。嗟丝鬓如许。薄病文园，秋风客、忍换秦筝雁柱。凝伫。渺万重燕树。
长相思 其一 闺怨,清末民国初,樊增祥,江上山。湖上山。安得从郎骑马看。愿奴为绣鞍。早秋寒。袖罗单。桐叶霜黄落井栏。奴心金橘酸。
长相思 其二,清末民国初,樊增祥,莫悲秋。莫登楼。楼上黄昏月似钩。珠帘无限愁。茜牙筹。白瓷瓯。花椠嫩银双酒舟。无花不并头。
浣溪纱 其一,清末民国初,樊增祥,老马心从战后催。宰官身自梦中回。朝衫换了芰荷衣。试捉客来参曲米，悔携家去住蓬莱。二年孤负小园梅。
浣溪纱 其二,清末民国初,樊增祥,八月南垞黍酒香。胡桃破壳栗初黄。闰秋天气似重阳。新绿茶茸斟夜雨，半红梨叶点秋霜。山妻检点旧衣裳。
浣溪纱 其三,清末民国初,樊增祥,逝矣高阳旧酒徒。今生无意过黄垆。九门多是岛人居。乱后鱼羹思宋嫂，秋来蟹市罢丁沽。旧京风味一时无。
浣溪纱 其四,清末民国初,樊增祥,西狩宫车下玉坡。君王挥泪对宫娥。荒村无草饲青骡。圣寿早停南府戏，别离犹唱本家歌。并州行在近如何。
南歌子 月下,清末民国初,樊增祥,闲伫门中月，愁添心上秋。一行新雁过秦邮。可有锦书拴系到并州。按曲霓裳改，论功玉斧羞。不胜寒处是琼楼。多分月宫门外要重修。
金缕曲,清末民国初,樊增祥,槛外榴巾蹙。绕珠丛、嫣红一点，动人春目。二十六年重台梦，绛树双声再续。约略似、霞川花木。血色罗裙真珠字，是三郎、亲为端端录。团扇句，倩谁读。桃根莫唱当时曲。镜台边、无心插戴，鬊云凋绿。白石仙人归何处，为马塍花一哭。剩燕子、楼中人独。狼籍一庭红醋醋，问藤阴、今是谁家屋。知己泪，溅庭竹。
清平乐 其一,清末民国初,樊增祥,楝花风细。帘卷湘波翠。过午双柑人不至。柳外黄莺独自。墙头纤草垂垂。画廊密雨如丝。净洗芭蕉两本，待侬叶上题诗。
清平乐 其二,清末民国初,樊增祥,画帘清昼。粉槛苔花绣。未觉轻躯同鹤瘦。筋力风情依旧。树头过尽茶烟。燕泥轻打琴弦。墙外来禽一树，小花知为谁妍。
清平乐 其三,清末民国初,樊增祥,笔床琴案。窗眼冰纱换。万历宫中天字罐。水浸蔷薇开泛。金黄杏子如拳。捣炼糖霜几番。比似江南梅酱，秀才风味微酸。
清平乐 其四,清末民国初,樊增祥,银瓶素绠。午渴窥茶井。琴意成痟谁记省。花簇春风鬓影。凌云赋罢无聊。茂陵烟草萧萧。又是寝园春荐，隔墙唤卖樱桃。
解语花 追步㤅伯师重台榴花原韵,清末民国初,樊增祥,仙霞叠帔，宝月重轮，寸寸芳心展。泪巾红敛。纹窗静、十二珠帘深掩。仙裙妒艳。不胜酒、倚风微颤。把紫鸾阿阁三层，移向花中见。百子画图婉娈，愿红房孕玉，亲祷禖燕。绮楼寒浅。薰风里、才识红儿真面。唇脂重点。似百八虬珠圆转。看凤楼、弹指修成，莫写蛮笺怨。
绛都春 余曩以此调赋重台榴花，刊稿时乙去，今补写之,清末民国初,樊增祥,猩屏画了。掩绯帔两重，薰风开早。比似洛花，叠叠楼台，仙云绕。一层更上香光饱。引彩蝶、房房都到。绛桃百叶，芳兰并蒂，未如卿好。娇巧。石家姊妹，向燕市另起，金台小稿。六幅锦裙，百琲明珠，盈怀抱。窗扉十扇开朱鸟。替七尺、珊瑚写照。凭将绛蜡融珠，凤衔到晓。
金缕曲 其一 笏卿有词悼㤅伯师，叠前韵答之,清末民国初,樊增祥,越岫烟眉蹙。问山灵、公归底处，武夷天目。瑶瑟朱弦三叹后，乐府遗音待续。早凋尽、故家乔木。百本异书落谁手，剩日知、十卷亭林录。还拟付，阿新读。贺公家在柯山曲。二十年、京尘满鬓，未亲湖渌。不预日斜庚子事，差免西台恸哭。谁与荐、春山黄独。白雪楼中青裙妇，卖珠回、自补牵萝屋。歌再阕，裂横竹。
金缕曲 其二 初夏，再叠前韵,清末民国初,樊增祥,细柳黄金蹙。荔墙阴、薰风暗度，小窗纱目。砚匣凝尘湘管燥，春蚓斜行断续。问谁解、养鸡如木。学道懒将除目看，鹤头书、忘了词科录。秋水注，再三读。如人意是屏风曲。好园林、青梅结子，满庭新绿。狮子糖兼菱角粽，办与娇儿止哭。更双燕、伴人幽独。住亦欣然归亦好，万荷花、香满东溪屋。还留看，辋川竹。
金缕曲 其三 三叠韵戏柬笏卿石甫,清末民国初,樊增祥,匣剑鳞文蹙。笑人间、黄獐白鼠，宛然头目。衮衮三台无坐处，貂尾何心强续。漆园有、不材之木。鼓子花中韶与靓，几曾登、南部烟花录。麟阁画，不堪读。月儿高是江南曲。羡东溟、灵鳗脱网，海波空绿。不解澧州香草意，底事名盦曰哭。便行乐、何妨吾独。得志两牙喧鼓吹，不逢时、归卧梅花屋。休仰面，乞符竹。
金缕曲 其四 闻莺，四叠前韵,清末民国初,樊增祥,莫遣芝麋蹙。伴萧闲、张家画史，鲍家书目。蓦地金衣墙北坐，花底吹笙相续。即此是、春山乔木。疗得世人无妒忌，便舍身、甘入桐君绿。吾当汝，异书读。小秦王调唐宫曲。绕建章、歌珠一串，柳烟霏绿。解释东风无限恨，不学红鹃夜哭。画廊畔、柑双人独。天与诗家颁鼓吹，傍绿阴、结构三间屋。鸣睍睆，胜吹竹。
金缕曲 其五 变前韵遣闲,清末民国初,樊增祥,熨遍弹棋局。掩重门、宫香慢炷，贡茶先熟。几日蔷薇开作雪，风定落红簌簌。更粉蝶、杨花相逐。团扇裌衣都换了，渐西墙、猫笋看成竹。闲徙倚，画栏曲。一生消受聪明福。话家常、三条衲袄，两餐斋粥。偶仿张颠春草意，漫写羊裙几幅。早将近、薰风梅溽。教换小红蛮格子，剪纹纱、一段潇湘绿。庄与老，任研读。
金缕曲 其六 叠前韵送继莲溪同年观察常宝,清末民国初,樊增祥,冷眼观棋局。酌使君、英雄一盏，酒香梅熟。屈指同年三百辈，大半霜颠秃簌。剩尔我、云龙追逐。此去湖南骚雅地，有君山、眉黛瑶妃竹。还忆否，羽衣曲。才高折尽花间福。入关来、老僧藜杖，秀才齑粥。两制文章拚弃了，换取潇湘画幅。且莫厌、长沙卑溽。冰雪聪明诗一卷，九嶷烟、染就波笺绿。须寄与，故人读。
金缕曲 其七 再叠前韵赠莲溪,清末民国初,樊增祥,小舫携箫局。计水程、湘帆拢岸，楚亭瓜熟。一水丹江通碧汉，樯燕溪花扑簌。漫回首、春明角逐。羼入湘灵瑶瑟怨，怕洞庭、吹裂龙君竹。聊一唱，采蘋曲。西巡犹是苍生福。莫思量、芜蒌夜雨，断薪残粥。间道麻鞋西度陇，画出杜陵小幅。恐未惯、南中炎溽。行部桃花迎马首，访秦人、一饮溪光绿。陶令记，试重读。
金缕曲 其八 三叠前韵遣兴,清末民国初,樊增祥,闲冷如坊局。此一官、思量百遍，烂如书熟。起看紫藤花一架，珠络垂檐簏簌。今老矣、何心征逐。春雨闭门聊种菜，莫肩舆、轻看人家竹。闲俯仰，画屏曲。眼明身健今生福。小斋头、官书道藏，儒衣僧粥。秋水一泓何世界，那更修边饰幅。麦秋至、乍清还溽。长乐门边芳草路，绕天涯、不似江南绿。还枕手，听儿读。
金缕曲 其九 即事，四叠前韵,清末民国初,樊增祥,鸡黍谁家局。楝花时、青蚕豆嫩，紫樱桃熟。留客南窗闲煮饼，祇办溪鱼野蔌。任金耳、天街驰逐。看画吃茶吾本分，有苏髯、怪石文同竹。帘不卷，玉钩曲。倚书为命闲为福。且随缘、如凫泛泛，似鸡粥粥。衫笏要存儒者气，醋淬头巾一幅。又衣桁、南风吹溽。倘到清淮俯明镜，笑长官、衫色春波绿。书与律，且兼读。
金缕曲 其十,清末民国初,樊增祥,重认斜阳迹。绕东风、如人意处，倩红曲折。半露玉钗衫袖影，半隐双鸳小屧。天生就、扶持花月。双髻吹笙风露下，拭香尘、汝代红牙拍。纤纤玉，最亲切。垂杨低扫花如雪。算年年、销魂成例，沈香亭北。宛转情肠全似我，一任黏萤坐蝶。莫孤负、春阴时节。金粉楼台谁界画，与罗衣、卐字无分别。携彩伴，并肩立。
少年游 得王子常同年凤阳书，并示《春感》四阕，即次来韵，并怀逸珊夫人 其一,清末民国初,樊增祥,枇杷欲熟问园官。来佐酒杯宽。松下棋奁，柳边锻灶，宜称竹皮冠。白发同年江海隔，书字报平安。想见高楼，青娥送酒，半臂不胜寒。
少年游 其二,清末民国初,樊增祥,昆明无复汉时功。多难杜陵同。太史周南，庾郎关内，文字老来工。南望凤阳歌舞地，寂寞老王通。绛守园池，朱家陵墓，芳草夕阳中。
少年游 其三,清末民国初,樊增祥,春明好景梦中过。将寿补蹉跎。天宝宫人，贞元朝士，一例邈山河。谁唱当时供奉曲，老矣敬新磨。卌载名场，使君与我，天下恐无多。
少年游 其四,清末民国初,樊增祥,一麾江皖十年留。未办五湖舟。葑豆阴中，蘋花香里，还梦少年游。到处鸥波迎管赵，花月锦囊收。不栉词人，同根香草，桂叶两眉秋。
金缕曲 其一 韬父见余近词，不胜感怅。宣南老友，惟君一人，言愁欲愁，再成是解,清末民国初,樊增祥,轩翠风流歇。付双鬟、黄河一唱，玉龙凄切。试数人间词赋手，吾亦当年老铁。怎字字、滴成鹃血。一自灵云悭圣解，惨桃花、天地成秋色。经几度，马挝折。王郎亦是秋风客，二十年、扬州一梦，玉箫呜咽。同谱弟兄两人耳，各自颠毛欲雪。忍重话、干戈离别。莫和凤皇池上句，尽麻鞋、晓踏行宫月。家国恨，那堪说。
金缕曲 其二 莲溪以鹾台领长沙、宝庆二郡，余误以为常德，遂有“武陵桃花”之句，可笑人也。赋此解嘲,清末民国初,樊增祥,地势长沙小。似怜君、回旋不足，别兼常宝。题目虽差文字隽，评泊愚山最好。且莫笑、破山颠倒。若把陶潜更贾傅，葛天民、肯续湘累稿。堪大用，此才老。朗州都愿神君到。盼旌旟、沅陵澧浦，几多香草。属吏南阳刘子骥，供亿山花水鸟。占饮水、词名多少。一误渔郎吾再误，太康来、两被桃花笑。秦父老，可知道。
金缕曲 其三 端午书感,清末民国初,樊增祥,雅不时宜合。鹿床边、冠梁倒戴，袜绫翻著。襱襶衣裳无味客，刘尹门前谢却。歌一曲、竹枝盐角。莫作司空贫相语，道侬家、自有麒麟阁。风雅事，漫依托。南风五月薰帘箔。遍长安、生衫小扇，又更蕉葛。瞥见玉钗垂艾虎，点衬红榴一萼。笑菰黍、同时解缚。风味旧京浑不似，便新冰、脆果都非昨。菖歜酒，试斟酌。
喜迁莺 端午，用吴子和韵,清末民国初,樊增祥,流莺声歇。又小麦送秋，脆圆迎节。彩剪罗睺，绫黏猛虎，都与钗符差列。笑唤谢家儿女，绣带香囊亲结。动翠袖，看白团扇底，清风徐发。佳绝。雕槛外，一树安榴，红神嵰山雪。最忆昆池，龙舟夺锦，画鼓如雷敲彻。此日未央行殿，墨拓钟葵高揭。玉窗晚，剩珠帘半卷，纤纤娥月。
沁园春 送顾五还豫州,清末民国初,樊增祥,人不可无，车中七尺，车前八驺。叹北都横被，金戈铁马，西京别起，玉宇琼楼。五部星轺，千官月廪，巢父东行不掉头。新丰道，甚鸢肩未贵，羊胃俱侯。霸陵万柳先秋。想金水河边旧钓游。向太华峰前，一辞仙掌，三花顶上，下瞰神州。夷甫诸人，不能辞责，连举繁台酒数瓯。卿年少，算如今七国，费而深筹。
洞仙歌 其一 夏夜，用坡公韵,清末民国初,樊增祥,香薷饮子，把罗衫微汗。几曲朱阑露花满。看琉璃七尺，轻展风漪，山枕畔，诗札药方历乱。水晶帘不卷，月淡星稀，如水碧天耿银汉。枕手未成眠，自琢新词，灯花暗、四更初转。是杜牧、温岐队中人，纵换了朱颜，绮情难换。
洞仙歌 其二 和实甫忆内,清末民国初,樊增祥,罗巾余麝，渍年时芳汗。写上香词泪珠满。料湘天骤暖，茉莉薰衣，新月下，人与花枝影乱。粉侯关内住，比似牵牛，可有鹊桥渡天汉。锦字几时来，玉雁南飞，莫飞到、衡阳才转。但传语、潇湘景中人，把寄外明珰，两边回换。
洞仙歌 其三 用前韵再调石甫,清末民国初,樊增祥,生绡帕子，拭何郎珠汗。花气袭人袖香满。怕鄂君睡美，梅雨微寒，银烛下，翠被一床抖乱。绿笺书小字，唤作青萍，剑气英英烛星汉。绕指不胜柔，临去秋波，刚学得、崔娘一转。便当作、明珠掌中擎，纵宝马千金，莫教轻换。
鹧鸪天 雨夜，易五以车迓某郎，赋此调之,清末民国初,樊增祥,翠被温柔别有乡。轻车油碧引仙郎。朝云颠倒襄王梦，夜雨消磨杜牧狂。灯照泪，袖携香。延平剑合两鸳鸯。酒边颇忆梅村语，难得今宵是乍凉。
浣溪纱 其一 昨以小词调石甫，今始知可人期不来也，再赠,清末民国初,樊增祥,闻唤云郎佐酒船。细匀鲗墨写青笺。翠衾孤负昨宵眠。抬举好为凤凰地，荒唐无过鹧鸪天。哥哥行不得堪怜。
浣溪纱 其二,清末民国初,樊增祥,半是消磨杜牧狂。等闲无意近萧郎。枉烧湘子庙中香。玉父背人呼小九，塞鸿何地觅无双。昨宵祇为一人凉。
浣溪纱 其三,清末民国初,樊增祥,儿女神仙两有情。扶鸾跨凤一身并。连心花帐一窝云。今岁秋来应白发，此曹夜半亦苍生。纵登宣室不忘卿。
浣溪纱 其四,清末民国初,樊增祥,消息愁中又病中。曲屏近底拟相逢。衔书青鸟若为通。人在西厢羞不起，船如南漕惯回空。寇家烛泪为谁浓。
临江仙 除夕写怀,清末民国初,樊增祥,百里起家前令尹，奉天曾掌丝纶。东归不扈属车尘。音声树底，管领汉西京。头白不关忧患事，积劳须鬓犹青。明朝五十七年人。看桑成海，重咏太平春。
尉迟杯 正月十六夜，月色佳甚，坐鲽舫中，倚此寄一二故人,清末民国初,樊增祥,灯珠转。又宝月、冷浸深深院。莲催玉漏三终，蟾啮金扉双扇。吴郎倚桂，刚看到、头番玉容满。忆年时、殿压金鳌，一双青凤扶辇。今宵寂寞行宫，料天上琼楼，玉宇寒浅。碧海青天愁何限，曾几见、眉山翠展。明烛底、相红荔白，莫悄入、唐宫拾粉箭。想姮娥、玉帔归时，广寒依旧弦管。
三部乐 正月十七夜放灯,清末民国初,樊增祥,腰鼓轰雷，看软舞柘枝，紧吹桐角。紫薇厅里，艳发红莲千萼。选三五、玉貌童男，试山香帽样，彩缕金错。单于小队，一一轻躯如鹤。连呼瓦盆注酒，教青狮痛饮，锦球腾跃。尽伊画廊月上，绮筵花落。似临淮、赏灯朔漠，朱焰结、郁金孔雀。莱国烛泪，防诘旦、传满关洛。
尉迟杯 用前韵咏水仙,清末民国初,樊增祥,春光转。又雪后、草绿闲庭院。罗帷花结连心，钿盒金明一扇。甄妃独步，还暗惜、香尘袜罗满。话雀台、旧事如烟，夜寒犹梦铜辇。妆台乍试铢衣，凭商略檀痕，粉晕深浅。锦帐薰垆温存久，燕九近、芳心始展。重帘下、瑶姬暗数，比昨夜、花添四五箭。把冰姿、貌入吴缣，自怜非赵非管。
念奴娇 戏咏红袜，调淇泉学使,清末民国初,樊增祥,绣罗襟底，衬绯霞一抹、烟般月样。珠纽银镮金压缝，雪色柔肌轻障。背姆偷裁，嫌郎暗解，软煞桃花浪。那回初洗，合欢枝上曾晾。比似钿盒香囊，绣缠弓履，都付檀奴掌。想见瑶姬临欲睡，反搭红檀衣桁。入月光阴，浣纱年纪，最忆兜兜巷。明珰不寄，倚灯空自惆怅。
一枝花 其一 春暮坐丁香花下，忆城东牡丹阁矣，用越缦师韵遣兴,清末民国初,樊增祥,薄暝欺帘阁。听到桑阴姑恶。柳花吹作雪、起还落。下杜亭荒，无复青笺约。一串真珠络。半拆丁香，酒边消得郎索。锦甃苔纹错。铜绿春衫嫌薄。小红和淡白、暗评泊。多分东庵谷雨，鞓红落寞。徙倚阑干角。凤子飞来，一双长傍罗幕。
一枝花 其二 夜坐叠前韵,清末民国初,樊增祥,户外春阴阁。甜酒浇书不恶。柳阴东面转、月将落。澹白梨花，长记东栏约。玉轸蛛丝络。指爪添长，一春谁弄弦索。昏旦何妨错。蝠燕从人清波。小斋题画舫、任栖泊。槐火清明过了，依前寂寞。漫整乌巾角。且自煎茶，玉烟轻度帘幕。
一枝花 其三 三月初九日过西园，薄阴酿雨，花木皆有寒色，再叠前韵,清末民国初,樊增祥,软霭笼朱阁。平晓牡丹风恶。紫藤花簌簌、怕吹落。噀雾双柑，来就新莺约。细柳垂金络。别院秋千，网虫低罥红索。屐齿苔边错。笙舌炙乾金薄。米家书札里、一舟泊。谁信薰垆画省，薇郎索寞。缓步池西角。散髻归来，卷衣深坐花幕。
渡江云,清末民国初,樊增祥,五年前抱恨，翠藤中断，紫玉荡成烟。旧根新土壅，小叶纤条，还抱砚池圆。司勋别后，早绿阴、低罩南檐。凭借与、秋千红架，四角仿龙盘。今年。春暄养绮，暖雨融酥，道紫蕤新绽。偏燕寝、凝香独自，欠到花前。东风满院玲珑雪，算玉真、重到人间。青鸟去，芳音好寄婵娟。
上江虹 其一,清末民国初,樊增祥,探手香怀，无奈是、红墙遮隔。还偷觑、娇儿吮乳，绯霞界雪。腰襻密围金缕带，领巾连缀鱼文缬。罩淡罗、衫子越分明，桃花色。花露洒，香球爇。芳汗透，冰肌贴。话三山旧事，佩纕亲结。书字一缄苏蕙锦，泪痕双寄鄜州月。愿展为、绣被覆鸳鸯，通身热。
上江虹 其二 美人鞋尖，和越缦师,清末民国初,樊增祥,一捻轻红，恁纤细、不禁捉搦。还忆得、倒提金缕，珍珠欲滴。碧笋侵莎刚露颖，红莲出水才胜笔。认中间、一道蹙金梁，朱丝直。瞒不过，芳苔迹。遮不住，湘裙隙。任桂柳双绣，纤于黍粒。窥客蹴开珠箔线，听歌点落雕栏漆。似藕花、风飐小蜻蜓，依人立。
高阳台 其一 吴县中丞视陕学时，酷好毡蜡，艳一石工妻，以访碑故，再宿其家。偶与淇泉述此事，因赋是解,清末民国初,樊增祥,陇上轺轩，江南裙屐，瘦骢闲访青珉。堕策山邮，小家碧玉窥门。流莺苦劝东风住，有莲花、玉盏酬春。论轻柔、弱柳随风，飞鸟依人。茅檐纸槅香泥笐，祇桃花曾见，崔护来频。毕竟风流，毡槌亦解温存。后来开府珠江上，甚兰舟、不载桃根。到今朝，谁念师师，白发青裙。
高阳台 其二 南海学使居三原，内嬖如夫人者五，争妍负宠，终日喧啾，学使宛转避之。咏其事寄淇泉,清末民国初,樊增祥,东井移星，北扉占凤，后房多少娉娗。文战阑时，风流阵里论兵。蛾眉画了还重画，要容斋、笔下调停。与梅妃、生小同乡，惯妒华清。五家队仗风车斗，纵持衡公道，雀燕难平。夺婿瑶光，居然近在银屏。影钞小宋蓉城案，妒春寒、半臂争擎。到今朝、妒妇津头，风浪犹惊。
高阳台 其三 再咏三山学使挂冠偕隐事，寄淇泉,清末民国初,樊增祥,万古情天，钟情若此，文章官职都休。桃李关中，忍忘杨柳楼头。貂蝉不换鸳鸯枕，怕烟眉、两叶横秋。捧巫山、一段云红，贵甚封侯。冰衡玉尺关何事，把星轺谢遣，还我温柔。天上银河，从今不隔牵牛。头衔别署鸱夷子，载夷光、双泛莲舟。便相携，归隐仙霞，著甚闲愁。
上江虹 其二,清末民国初,樊增祥,觅线寻针，看钿盒、常开一扇。凭绣出、牡丹搭膝，隔窗曾见。钗角评书谁雅俗，柔荑试酒知寒暖。倚东风、闲品柳丝长，花须短。君买鹤，新成券。侬放雀，谁含怨。好厌禳春病，药垆疏远。香茗最消园令渴，绣床也学嵇生懒。奈无眠、重捡玉台诗，从头看。
上江虹 其三 叠韵忆北台,清末民国初,樊增祥,一别瑶京，更几度、温垆凉扇。空仿像、玉河新柳，三年不见。金阙倚云鳷鹊近，翠荷贴水鸳鸯暖。记黄花、鱼到絮香羹，芦芽短。拚弃了，云岚券。无奈是，花枝怨。忆疏香小径，便如天远。馆额尚题君子寿，诗中旧识园丁懒。任东栏、开瘦紫丁香，无人看。
上江虹 其四 春暮三叠韵,清末民国初,樊增祥,扑蝶南园，恰新试、画蝉宫扇。芳树底、青梅如豆，酒边重见。祷罢泥龙新雨足，飘残纸鹞东风暖。把茸裘、收拾觉身轻，春衫短。春至也，芳梅券。春去也，酴醾怨。尽无情浐灞，水流花远。拥鼻谢公酬客倦，画蛾京兆朝天懒。剩去年、一卷牡丹诗，花前看。
八六子 春日有忆，和淮海韵,清末民国初,樊增祥,绕花亭。露苔犹湿，篱边晚笋才生。甚燕去蹴开帘蒜，莺来踏动铃绦，雪猧梦惊。十三袅袅婷婷。红豆圆来如意，垂杨生便多情。似恁地、轻柔便如花蕊，浴兰天气，浣衣年纪，忍忘鹦鹉帘前细语，樱桃树下新晴。尽销凝。弓弓画廊屧声。
浣溪纱 咏牡丹,清末民国初,樊增祥,难得今年谷雨晴。仙衣一品下瑶京。茜霞低照晚妆明。金殿红云刚一朵，玉楼春色已三停。好开锦帐待娉婷。
满江红 宝衡大令惠兰四盆，风叶露花，芬芳开佩，以词酬之,清末民国初,樊增祥,空谷幽兰，恰宜称、檀几练屏。清明过、瓦盆亲种，来献元亭。癸丑亭分修竹翠，潇湘水蘸黛螺青。好伴他、玉树与芝房，生谢庭。妃芳杜，奴素馨。抱瑶瑟，怨湘灵。纵三闾憔悴，不改清醒。笙里诗难游夏补，花中人爱井春名。向绿窗、吟遍楚人词，闻佩声。
金缕曲 壬寅三月望夜月食喜雨,清末民国初,樊增祥,夺尽妖蟆气。早安排、雨师风伯，护持月姊。保我金瓯无缺陷，未用桃弓棘矢。有龙蜃、嘘云而起。不见人间君子过，似一床、锦被全遮蔽。玉女笑，碧翁喜。竹宫夜醮鹓鸾侍。料依然、一轮金镜，山河表里。身御六龙还桂阙，尧舜女中万岁。想贺表、平明毕至。阴沴潜消春夜雨，相公诗、雅称朝廷意。三月望，史臣记。
浪淘沙 园林换叶，新绿满庭，晓起坐西轩下，见石榴新叶可玩，漫赋此解,清末民国初,樊增祥,双燕语雕栊。轻雨濛濛。诗人身入碧纱笼。可有动人春色否，万绿阴中。吹到楝花风。池水溶溶。庭阴空翠为谁浓。惟有石榴新叶子，生便绯红。
八六子 其一 病起视小园花药，漫成此解,清末民国初,樊增祥,绕芳丛。好春蓝尾，依然昨夜东风。甚过卯不教温酒，经旬忘了梳头，雨中病中。韶华百五犹浓。药带密围金缕，榴巾暗蹙香红。问几许、春愁便如春水，绿窗纱换，素筝尘掩，可禁小满余寒似剪，初三斜月如弓。粉墙东。流莺比人更慵。
八六子 其二 夜坐闻雨,清末民国初,樊增祥,尽潇潇。画檐鸣玉，无眠又过今宵。早鹤禁催残银箭，魫窗深掩红罗，夜香罢烧。曲屏风底无聊。敲落琴边松子，滴穿纸样芭蕉。甚未到、秋来杜陵先瘦，楚衣香润，越瓯汤嫩，那堪鬓已丝时览镜，酒初醒处闻箫。怕明朝。销魂柳边一桥。
八六子 其三 送春,清末民国初,樊增祥,恁匆匆。送春归去，垂杨不系青骢。又砚北轻沾粉絮，市南初卖樱桃，百花已空。新来事事都慵。禅榻自怜华鬓，妆台忘画眉峰。可奈是、朝晴暮阴天气，燕啼莺妒，翠围红舞，谁能禁断连昌夜雨，勾留馺娑春风。曲栏东。将离一花更红。
洞仙歌 其一 淇泉姬人归自吴中，君适有北山之役，赋此调之,清末民国初,樊增祥,茱萸绣幰，载青腰玉女，重返鹣巢最深处。正薰炉烟润，一晌偎人，罗袖底、还带江南杏雨。一年银浦隔，桃叶迎归，重咏白团扇中句。无赖是星轺，北望金城，偏杨柳、青青如许。但乞取、珂骖早归来，莫忘了云屏，翠眉长聚。
洞仙歌 其二 用前韵寄淇泉,清末民国初,樊增祥,银州北指，是当年织女，示现仙軿彩云处。愿萧郎贵寿，长好长圆，花月底、换了颦烟泪雨。玉阶携手话，红药将离，莫咏南朝谢郎句。花下数归期，抹丽开时，应博得、罗帷心许。待乞取、龙涎作香材，把玉琢猊炉，紫烟长聚。
洞仙歌 其三 初夏舫斋即事,清末民国初,樊增祥,薰风院落，有红榴百朵，敛约生衣傍花坐。试青缯画扇，白定茶瓶，垂柳外、常有流莺过我。小斋题画舫，短短扶栏，十扇窗扉玉连锁。满种四时花，剪绿科黄，兼料理、松彡竹个。便澹雨、浓晴总相宜，算花底周旋，有功无过。
苏幕遮 其一 戏用拆字格,清末民国初,樊增祥,松作公，竹成个。情是青心，愁是秋心做。盼到妆楼新雁过。雁字中间，莫认佳人错。月半明，日半暮。累土为台，有个人人坐。一把相思红豆颗，妾手接来，付与何人可。
苏幕遮 其二 堆絮寄淇泉,清末民国初,樊增祥,柳丝长，榴萼吐。梁燕双双，梁燕双双乳。润逼薰垆衣楚楚。过了黄梅，过了黄梅雨。掩纹窗，开月户。花影移云，花影移云母。红药未开人便去。记得花无，记得花无主。
苏幕遮 其三 池上独步,清末民国初,樊增祥,水西亭，池北树。点点青荷，点点青荷露。蝴蝶昨宵香梦误。梅雨连明。梅雨连明住。惜流光，寻秀句。好是莺啼，好是莺啼序。小院回廊兜转处。还有花无，还有花无数。
江城子,清末民国初,樊增祥,风前双柳舞傞傞。试轻罗。晚凉多。剪取潇湘，生翠上帘波。一树黄栀新月映，和素女，斗倘蛾。绿钱点点发新荷。拂青萝。衬青莎。一角池阑，红断似摩诃。玉骨冰肌慵未起，还记否，洞仙歌。
破阵子 端午用晏元献韵,清末民国初,樊增祥,孔雀罗衫浅淡，牡丹纱槅通明。自照水边鬟黛影，总厌花间笑语声。钗头艾虎轻。画省袍靴已散，小帘巾扇相迎。未觉今年重五负，又道昨宵双陆赢。脸霞和酒生。
浣溪纱 其一 夜坐,清末民国初,樊增祥,画鼓无声静晚衙。小池芳树带栖鸦。香销酒醒在天涯。密密书缄江上锦，昏昏灯结雨中花。自笼纱帽自煎茶。
浣溪纱 其二,清末民国初,樊增祥,春后恹恹损带围。楚人词里送将归。愁听梁燕语依依。有酒惟浇金范蠡，无花可拟画杨妃。垆香如水织帘垂。
浣溪纱 其三,清末民国初,樊增祥,烛意凉来觉渐亲。潇湘枕簟暗生尘。里头闲坐讽汀蘋。夜雨低徊心上事，朝云依约画中人。隔墙钗钏久无闻。
浣溪纱 其四,清末民国初,樊增祥,独夜生憎更漏长。聊凭墨牒遣流光。迎梅天气越凄凉。蜜酒定无通夜力，罗衣还发隔年香。无多闲事尽思量。
烛影摇红,清末民国初,樊增祥,烛影摇红，玉钗人在珠帘下。二年湘管学书成，唐韵亲教写。早是心经转罢。倚栏杆、衣裳淡雅。旋安茶铫，更拂琴塼，竹阴闲话。烛影摇红，寂寞无过今宵也。照人新月到幽州，双泪明珠泻。无复弹棋打马。空相对、屏风昉画。依前几格，一样炉烟，可怜遥夜。
高阳台,清末民国初,樊增祥,风叶欺蒲，露丛争笋，粉墙低簇灵萱。花箭抽时，淡妆人在雕栏。楚衣迟结黄金佩，料红栀、羞占王前。甚青罗、裙带添长，未解留仙。绛纱不款昭华住，问香阶凤爪，今为谁妍。背立薰风，无人障扇同看。雨中独卧忘忧馆，把瑶华、分付青鸾。祝花枝、长好长红，两处平安。
思佳客 纳凉,清末民国初,樊增祥,出浴轻容隐雪光。双头茉莉玉钗旁。修眉已入横烟谱，润脸羞添拜月妆。藤角枕，竹方床。柳丝摇曳水风凉。冰肌玉骨清无汗，消受池荷自在香。
东风第一枝,清末民国初,樊增祥,露引纤萝，风掀翠叶，莲中菂薏刚似。是谁百炼成霜，爱渠一柔绕指。心冰肠铁，有宋相、吟梅佳致。甚琼蘤、六出中间，更簇玉鳞纤细。刚一寸、绿苞含绮。经几日、粉英添媚。众香国里铮铮，扫空素馨茉莉。花开不落，即此是、长生君子。待晚凉、竹榻横安，伴取赵家如意。
临江仙 再咏铁线莲,清末民国初,樊增祥,跗萼细牵墨线，花心双套瑶卮。江南别唱采莲词。恽箫和月擪，崖笛隔花吹。问讯铁君无恙，勾留莲女归迟。赠伊贴体一联诗。金分杨柳带，红换海棠丝。
霓裳中序第一 其一 夏夜作,清末民国初,樊增祥,疏星四五点。漏箭无声银汉转。何处清歌擘阮。渐露柳变秋，凉萤泫晚。簪斜髻散。忍轻抛、班女纨扇。池荷净、软风动竹，水上暗香满。依黯。瑶阶立遍。认履迹、芳苔尽掩。同心栀子又落，甚已落仍开，雪香庭院。骈枝花数剪。待寄与、钗梁小燕。明灯下、玉珰缄恨，又费镂青管。
霓裳中序第一 其二 长昼西园行散,清末民国初,樊增祥,闲行柳影下。上有金衣飞去也。约略将身入画。衬软碧苔茵，淡红薇架。梁阴燕话。啄粉泥、琴雁轻打。闲庭院、更无人伴，坐看子昂马。长夏。岳云吟罢。想玉井、冰莲淡冶。疏帘清簟过雨，且暗挹梅津，慢分茶銙。身非桓子野。了不为、清歌泪洒。北窗畔、试弹铁凤，一任赏音寡。
霓裳中序第一 其三 消夏,清末民国初,樊增祥,山栀缀粉朵。尽日薝林香里坐。风竹似人婀娜。更鱼戏莲西，蝉吟琴左。东轩小卧。似柳阴、拴系吴舸。新诗就、杏笺自写，贴上玉连锁。真个。小年长日，办一室、周旋我我。朝来梅雨已过，且慢曝经函，细研茶磨。旧京风味可。久不见、新冰脆果。南檐下、鹤翎松粉，任向葛巾堕。
霓裳中序第一 其四 咏茉莉,清末民国初,樊增祥,瑶台一剪雪。小朵冰莲和露拆。新沐绿鬟犹湿。便彩缕细穿，佩纕亲结。柔枝遍掐。认杨妃、纤爪痕迹。残妆卸、小花落枕，宝簟暗香袭。乡国。岭南万里，与豆子、相思无别。珍珠帷帐竞织，任啖麝瑶英，沁香肌骨。春明坊里客。更小甑、浓薰建叶。三杯后、傍花寻梦，梦化旧时蝶。
梅花引 其一 效万俟雅言，寄淇泉学使,清末民国初,樊增祥,惜芳菲。弄青梅。叠损画罗金缕衣。燕双飞。燕双飞。新睡觉来一緺云髻颓。方空不障仙肌雪。小颦懒画蛾眉月。待郎归。待郎归。十里绿杨，一条京兆街。
梅花引 其二 南中寄茶果至,清末民国初,樊增祥,把瑶函。念家山。十八荔娘红玉酣。味如兰。味如兰。亲叉镴瓶一瓯春雪甘。霜林何日红于酒。更将百颗题书后。忆江南。忆江南。玉破鲈鱼，不如金破柑。
爪茉莉 本意,清末民国初,樊增祥,女伴穿花，晚凉待月去。东栏畔、暗香销暑。新红指甲，甚掐遍、风枝露蕊。是谁赠、一握珍珠，就灯细穿彩缕。钗梁玉燕，好相亲、莫相妒。云鬓乱、扇风轻度。襟边枕上，是檀奴、醉心处。更髻心、点衬石榴红萼，晚妆未嫌缟素。
塞垣春 其一 长夏无聊，午睡梦见洗象，起闻黄鹂在柳上鸣，率成此解,清末民国初,樊增祥,净扫池边地。小雨过、斜阳至。调冰雪藕，洗桐浇竹，多少幽事。甚无情、碧树新蝉起。侧耳处，琴声细。问冠緌、为何物，暑中真合抛弃。潇洒北窗人，羲皇上、一种高致。梦到玉河阴，看香象争洗。苦将人、好梦啼破，浑不解、柳边双莺意。笑谢夏畦客，乃公今倦矣。
塞垣春 其二 内兄云到真定依电闻，至今杳然，度已到京矣。炎景流金，娇女可念，倚此寄之,清末民国初,樊增祥,细马轻车稳。玉女电、无凭准。浮瓜绿井，买茶茅店，刚遇炎景。料黄尘、芳汗濡斜领。月映水，滹沱暝。陇头人、空延伫，懒鸿不寄书锦。归见倚门人，临风笑、兄弟争问。执手认离颜，减红蕙风韵。算三年、灞柳牵系，还家又、藕花生辰近。我屋北池北，白鸥烦问讯。
黄莺儿 本意,清末民国初,樊增祥,芳春归去樱桃紫。又是朱檐碧瓦，新晴垂杨，依依晓寒如水。谁唤起画楼人，泪落连珠子。细听才是莺儿，一味绵蛮，芳树阴里。声细。似怯玉笙寒，竞道金衣媚。已催梅熟，又唤蚕红，天生恁般娇殢。看噀雾两柑黄，过雨双林翠。待把斗酒携来，为汝花前醉。
长相思 署东西有两小山，可以眺远,清末民国初,樊增祥,东崦云。西崦云。不似两孤烟雨昏。淮南意思存。象匡君。象昆仑。安得河阳鼠尾皴。画伊绫锦墩。
送入我门来,清末民国初,樊增祥,杨柳轻韩，桃花笑楚，梁家好女来归。典午及今，重见下瑶台。玉壶一幅春风画，判十斛明珠对换回。绣屏侧不用，轻猜洛女，低唤崔徽。休说绮楼冰井，依稀玉箫再世，月满花开。总把霍家，玦诀换鞋谐。别摛金谷还魂记，定不减临川玉茗才。更唐装宋锦，为伊奁赠，送入门来。
昼锦堂 咏并蒂榴花四首 其一,清末民国初,樊增祥,鹤顶争摩，虬珠对转，彩崦交语窗纱。两两黄金钗股，紫玉丫叉。连波夫妻偕曳锦，小乔姊妹并簪花。烦清照，贺汝孪生，双璋对褓妍华。调和。婴姹了，欣葛鲍，合成两剂丹砂。又似朱衣对引，眼底生霞。品莲房里三姝近，并桃冠上一枝斜。同心处，赢得彩幡双立，莫畏封家。
昼锦堂 其二,清末民国初,樊增祥,杏靥分霞，莲跗叠雪，比翼丹凤来过。剪破玉梅亭畔，一幅红罗。平分东西娘子位，莫争大小状元科。隋宫里，窈窕绛仙，芳名改唤双荷。怜他。珠蕾并，相思豆，休教错喂鹦哥。总把流霞劝我，对引红螺。似嫌一点胭脂小，动人春色直须多。宜男子，偷系镂金裙带，晕了梨涡。
昼锦堂 其三,清末民国初,樊增祥,玉镜蛛灵，雕檐鹊喜，徙倚连理枝旁。小比肩人重见，叶对花当。留仙裙开分蛱蝶，锁云囊小绣鸳鸯。潇湘水，换了绛河，凌波试认英皇。兰当。清夏气，珠树底，薰风酝酿红芳。并坐珊瑚女子，似说昭阳。画屏侧畔红鹦对，玉钗头上紫鸾双。谁得似，除是同心薰箭，比目莲房。
昼锦堂 其四,清末民国初,樊增祥,醋醋同名，鹣鹣同命，十八姨也相怜。九子金铃禁断，燕蹴莺穿。红笺招来十姊妹，绣檀雕作两神仙。分明似，月下茜裳，低鬟并倚朱栏。姗姗。来静院，花枝上，幽禽乐意相关。更祝瑶房结子，璧合珠联。艳歌须唱金重叠，赐名新拜玉连环。花中瑞，刚似两星添柳，叠炬颁莲。
破阵子 其一 小园花树茂密，欣然有作,清末民国初,樊增祥,欲买松风无价，细参茶理如禅。欠水欠山官阁地，难雨难云小暑天。北窗当昼眠。种竹无非君子，灌花多是清泉。培养桂丛丁卯后，开阖莲花子午间。园丁无日闲。
破阵子 其二,清末民国初,樊增祥,小院黄昏月上，中庭夜合花开。漫索试莺亲酝酒，犹著灵芸手制衣。愁看双燕归。想见画帘不卷，无言玉箸偷垂。窗下敛蛾思底事，扇上乘鸾肖阿谁。愁看双蝶飞。
破阵子 其三 和晏元献韵,清末民国初,樊增祥,几页桃花侧理，一杯绿玉昌明。才试姜芽临帖手，又送松风到枕声。蹴花飞燕轻。秋意已教麦送，雨丝刚与梅迎。池上停凝抛堕倦，闺里矜夸打马赢。香从罗袂生。
西江月 其一 长夏即事,清末民国初,樊增祥,屋后淡红池沼，屏心青绿溪山。分明居处似江南。雨竹烟荷历乱。每日家常茶饭，逢人本色清言。幅巾尘尾伴萧闲。可当六朝人看。
西江月 其二 漫兴,清末民国初,樊增祥,案牍汉廷老吏，衣冠邹鲁儒家。文章事业与声华。一任后生描画。师友漫分蜀洛，风流犹近乾嘉。眼中新事涌狂花。莫入玉壶清话。
西江月 其三 叠前韵,清末民国初,樊增祥,衫笏贞元朝士，园亭江浙人家。屏风团扇想清华。白陆飘飘入画。身与青松共老，人如香茗才佳。北池风露万荷花。娇女至今能话。
西江月 其四 听客话都门事,清末民国初,樊增祥,和议成时朝市，劫灰冷后楼台。九门龙尾筑金椎。直御飙轮入内。白鼠黄獐竞进，饿麟饥凤谁悲。秋风几见客思归。江左鲈鱼不贵。
西江月 其五 题晚晴轩,清末民国初,樊增祥,西涧几多幽草，东皋一抹秋山。不愁月尽夜珠寒。尚有夕阳无限。料理孤舟野渡，安排宝炬红莲。青田一鹤仰头看。飞舞朱霞天半。
西江月 其六 得新疆抚部书却寄,清末民国初,樊增祥,同治初元出塞，文襄座上横刀。当时掾属半金貂。最数东亭年少。五载纛牙开府，几时笳鼓归朝。崆峒长剑倚天高。惆怅玉关人老。
破阵子 再用晏元献韵,清末民国初,樊增祥,女诫数行亲写，佛灯一点长明。书帙纤纤留粉印，骨节珊珊疑玉声。弄风罗扇轻。对语燕欢莺喜，闲行月避花迎。扑蝶祇嫌双钏重，斗茗刚能一水赢。因何太瘦生。
浣溪纱 其一 效花间集,清末民国初,樊增祥,欲寄青笺奈远何。楚衣越茗托微波。些些香物未宜多。蜡面手缄三道印，衣中心字两重罗。拆书应是敛愁蛾。
浣溪纱 其二,清末民国初,樊增祥,一寸垆灰一寸心。纤纤履迹在苔阴。小楼前后费追寻。湘管替描螺子黛，画罗教镂麝香金。春闺影事一沈吟。
浣溪纱 其三,清末民国初,樊增祥,夜合花开月上迟。溶溶脉脉倚栏时。燕昏莺晓强禁持。玳瑁斋期常止酒，荷花生日懒呈诗。寂寥情绪有谁知。
浣溪纱 其四,清末民国初,樊增祥,陌上荼蘼嫩叶齐。思君无复理残机。玉容如月减清晖。宜爱香名更意可，凤皇小字忏长离。月圆花好岂无时。
望远行 伏日喜雨，适当欧公生日,清末民国初,樊增祥,池馆幽深带薜萝。跳珠鸣玉晚凉多。湿来莺背一痕梭。润回凤尾几重罗。双玉管，两红螺。潇潇声里唱吴歌。庐陵生日胜东坡。为歌骤雨打新荷。
临江仙 自题词卷,清末民国初,樊增祥,四五月间多雨，二三伏里尤凉。老来卧起竹方床。瘦躯如鹤，无意近文鸯。绮语任妨两庑，禅心何碍西厢。寓言什九爱蒙庄。从他韩子，一例笑荒唐。
洞仙歌 咏栀子,清末民国初,樊增祥,罗衣出浴，傍蕉天苔地。蓦见琪花映雕砌。喜枝枝、缀雪院院闻香，刚五月，新绿池亭晚霁。娟娟新月上，淡画眉痕，争道素娥比花媚。偷置枕函边，翠被浓薰，休更数珠兰茉莉。算之子、同心最关人，称缟袂三娘，晚妆簪髻。
骤雨打新荷 伏日连雨，清冷如深秋，漫成一阕，即元遗山《小圣乐》也。壬寅七月三日,清末民国初,樊增祥,水绿平池，又柳疏蝉断，花亸莺娇。四檐鸣玉，急响入芭蕉。未落银床一叶，甚秋色、西来如潮。断又续，似银河化泪，湿遍鲛绡。今年轻容早换，任斑斑点点，暮暮朝朝。马上楼上，两处唱潇潇。自别苏州画舫，算祇为、吴娘魂销。绣被底，今宵骤寒，应是秋宵。
满庭芳,清末民国初,樊增祥,轻擘莲蓬，慢吹桐叶，雨余闲过西轩。绿窗纱破，蛛网不成圆。剩剪春罗数朵，深红色、犹沁苔斑。重门锁，薰垆棐几，祇合一秋闲。依然行乐地，幽阶白露，欠湿双鸳。况画兰图障，搭柳栏杆。一一东风絮影，伤心事、休写蛮笺。当时月，无人看觑，空照小屏山。
玉楼春 其一,清末民国初,樊增祥,堕鬟不耐胶青刷。珠粉细调云母滑。两弯生翠小眉山，一寸深红长指甲。欲眠又起添香鸭。风竹敲寒檐玉戛。闲愁和雨上心来，味比凤州新酒辣。
玉楼春 前调韵险而新，阿频曰：“能再叠否。”凉夜趁烛疾书，更成十阕，亦老有童心矣 其二,清末民国初,樊增祥,米家墨翠浓如刷。绿蜡捶笺麦光滑。晚筠已卧绿沈枪，早菊未开金锁甲。葫芦蒸烂甘如鸭。饭软蔬香银箸戛。诗脾多为井茶清，烹点休搀姜豉辣。
玉楼春 其三 秋闰，再叠前韵,清末民国初,樊增祥,秋来枕被新梳刷。腻玉一盘蕲簟滑。牵牛花下算归期，袖底十葱轮癸甲。莲塘莫打能言鸭。鸳梦可禁兰桨戛。蝶衣花虱不相饶，始信小鸾纤手辣。
玉楼春 其四 三叠前韵有赠,清末民国初,樊增祥,垂杨涴地西方刷。鬓亸云松钗燕滑。红蚕久写损香毫，金雁慵调抛义甲。纸屏谁画春江鸭。修竹桃花两摩戛。芳兰气息自甜和，不似姮娥红桂辣。
玉楼春 其五 四叠前韵,清末民国初,樊增祥,瓠犀晓蘸晶盐刷。姑射仙肌凉玉滑。轻红花碗泛茶丁，小翠筠篮挑药甲。薰衣自炙黄金鸭。锁骨珊珊葱佩戛。玉京人爱笋梨酥，不识吴酸并蜀辣。
玉楼春 其六 五叠前韵,清末民国初,樊增祥,荔根自缚红床刷。花底闲关莺语滑。舞时金凤绣成丛，醉里红螺香蘸甲。唐风读罢嘲荀鸭。碎佩兰铃花外戛。聪明解效玉台诗，但有温柔无苦辣。
玉楼春 其七 六叠前韵,清末民国初,樊增祥,文房珍玩麟毫刷。茧纸兰亭冰样滑。雁来之子报双南，蚕熟女郎登一甲。小屏闲看徐熙鸭。一院竹梧风自戛。行行春蚓出姜芽，溪砚应名鸲鹆辣。
玉楼春 其八 雨中七叠前韵,清末民国初,樊增祥,紫骝晓唤奚官刷。欲采秋英香径滑。西风催雨战青荷，鱼戴兜鍪螺被甲。绿池水满浮双鸭。对啑芦根鸣戛戛。闲拈桂子佐槟榔，举主性情终是辣。
玉楼春 其九 八叠前韵，记南中景物,清末民国初,樊增祥,南飞一雁霜翎刷。苦忆莼羹青玉滑。绿枨树底纳鱼租，粉菊篱边堆蟹甲。陆郎自饭松陵鸭。邻寺趁斋清磬戛。终然服食爱江南，笋苦蕨甜花芥辣。
玉楼春 其十 九叠前韵忆北池,清末民国初,樊增祥,掌冰闸吏勤秋刷。露冷莲房新藕滑。银鱼紫蜐海东来，香巘玉泉天下甲。仙人饭玉羹瑶鸭。自琢新词自敲戛。齑辛风味俊如何，生啖幽州青撇辣。
玉楼春 其十一 西堂雨后，十叠前韵,清末民国初,樊增祥,花阶雨过青笤刷。油醋点汤两饼滑。鹭窥荷捧一珠盘，鹤问松周几花甲。独行怕见双黄鸭。风动帘犀珠串戛。绣衣使者说相思，红豆莫如椒样辣。
虞美人 其一 立秋日书感,清末民国初,樊增祥,秋桐绿井金风晚。落叶愁深浅。酌斟杯酒驻颜霞。可许玉如人赏过时花。香来夜雨疏帘翠。略领凉秋味。扇纨翻覆笛钿收。月映一行斜雁过西楼。
虞美人 其二,清末民国初,樊增祥,楼西过雁斜行一。映月收钿笛。覆翻纨扇味秋凉。领略翠帘疏雨夜来香。花时过赏人如玉。许可霞颜驻。酒杯斟酌浅深愁。叶落晚风金井绿桐秋。
虞美人 其三,清末民国初,樊增祥,词人可是花中雨。洒泪思金缕。系衣黄柳未成丝。锦织惠娘秋寄远人诗。莺和燕说都人误。九十青春去。旧依丝鬓落花风。晚傍薄情郎处尽情红。
虞美人 其四,清末民国初,樊增祥,红情尽处郎情薄。傍晚风花落。鬓丝依旧去春青。什九误人都说燕和莺。诗人远寄秋娘蕙。柳黄衣系缕金思。泪洒雨中花是可人词。
虞美人 其五,清末民国初,樊增祥,坟儿可似馒头并。搦手情无尽。得何佳梦脸霞生。晕酒浅红衫色一城倾。天情洒落飘花雨。上座鸾床女。缕金罗带麝香飘。扇画亚枝梅雪卷心蕉。
虞美人 其六,清末民国初,樊增祥,蕉心卷雪梅枝亚。画扇飘香麝。带罗金缕女床鸾。座上雨花飘落洒情天。倾城一色衫红浅。酒晕生霞脸。梦佳何得尽无情。手搦并头馒似可儿坟。
虞美人 其七 七夕,清末民国初,樊增祥,针楼巧纴双梭锦。织女星看准。夜凉天好鹊填桥。画箑薄衣罗拜女儿娇。牛牵别浦银云断。到晓愁蛾敛。露花霏雨湿香篝。泪滴碧盈盈水一河秋。
虞美人 其八,清末民国初,樊增祥,秋河一水盈盈碧。滴泪篝香湿。雨霏花露敛蛾愁。晓到断云银浦别牵牛。娇儿女拜罗衣薄。箑画桥填鹊。好天凉夜准看星。女织锦梭双纴巧楼针。
虞美人 其九,清末民国初,樊增祥,红蛛小盒金花镂。竹木忪惺久。日来楼上月娟娟。唤姊隔花双笑赌针穿。流萤翠扑轻罗扇。湿露秋窗茜。鹊灵来报雨天晴。泪洒女牛逢处满河星。
虞美人 其十,清末民国初,樊增祥,星河满处逢牛女。洒泪晴天雨。报来灵鹊茜窗秋。露湿扇罗轻扑翠萤流。穿针赌笑双花隔。姊唤娟娟月。上楼来日久惺忪。目注镂花金盒小蛛红。
虞美人 其十一 雨夜,清末民国初,樊增祥,头更五打寒鼍鼓。惯听秋床雨。绣檀回枕笛楼西。警梦白纱窗报一声鸡。书檠夜照飞萤冷。暗月苏荷粉。曲屏香炷烬麸金。遍熨锦花团凤小红衾。
虞美人 其十二,清末民国初,樊增祥,衾红小凤团花锦。熨遍金麸烬。炷香屏曲粉荷苏。月暗冷萤飞照夜檠书。鸡声一报窗纱白。梦警西楼笛。枕回檀绣雨床秋。听惯鼓鼍寒打五更头。
虞美人 其十三,清末民国初,樊增祥,诗家小样新花草。写惯痴人藁。似争心锦织红蚕。字字石州新黛染云蓝。莲心篆露珠盘翠。尺一怜相寄。札缄珰玉见人羞。泪滴怨棠红写一分秋。
虞美人 其十四,清末民国初,樊增祥,秋分一写红棠怨。滴泪羞人见。玉珰缄札寄相怜。一尺翠盘珠露篆心莲。蓝云染黛新州石。字字蚕红织。锦心争似藁人痴。惯写草花新样小家诗。
虞美人 其十五,清末民国初,樊增祥,流风转雪莹肌暖。玉燕钩钗飐。凤仙花小染纤纤。甲蘸满螺红酒薄寒天。柑红海树双怜爱。也可三秋佩。杜兰香惜世间人。醒梦系情芳柳软枝春。
虞美人 其十六,清末民国初,樊增祥,春枝软柳芳情系。梦醒人间世。惜香兰杜佩秋三。可也爱怜双树海红柑。天寒薄酒红螺满。蘸甲纤纤染。小花仙凤飐钗钩。燕玉暖肌莹雪转风流。
虞美人 其十七,清末民国初,樊增祥,莺娇哺子瓜瓤嫩。敛笑樱唇粲。电回窗玉卸慵妆。醉倚画屏灯影倩成双。娇云楚润香绡翠。细雨飘花泪。莫遮梨颊抱红檀。撚拢绕丝冰柱玉生寒。
虞美人 其十八,清末民国初,樊增祥,寒生玉柱冰丝绕。拢捻檀红抱。颊梨遮莫泪花飘。雨细翠绡香润楚云娇。双成倩影灯屏画。倚醉妆慵卸。玉窗回电粲唇樱。笑敛嫩瓤瓜子哺娇莺。
虞美人 其十九,清末民国初,樊增祥,回文锦织双鸾紫。远寄梅窗绮。惹香红袖爇垆薰。可意靥如花朵鬓如云。裙霞九色绯罗帔。楚楚文君似。绣侬鞶帨燕双来。翠袅粲花仙子凤头钗。
虞美人 其二十,清末民国初,樊增祥,钗头凤子仙花粲。袅翠来双燕。帨鞶侬绣似君文。楚楚帔罗绯色九霞裙。云如鬓朵花如靥。意可薰垆爇。袖红香惹绮窗梅。寄远紫鸾双织锦文回。
浣溪沙 其一 效南唐后主,清末民国初,樊增祥,开尽银蔷日正迟。停针无语欠伸时。绿阴如梦百花稀。补养有方休服散，暖寒无定劝添衣。为谁消瘦强禁持。
浣溪沙 其二,清末民国初,樊增祥,镜里分明见玉容。几年长在别离中。不相期处偶相逢。为殢午眠垂绣幔，微余春嗽怯方空。依然妆面小桃红。
南歌子 效石孝友,清末民国初,樊增祥,钗朵翘金凤，裙花描石竹。西湖船样一间屋。睡起徘徊，双脸晕红玉。对镜羞匀粉，簪花偏爱菊。横炯眉黛石州绿。修到红梅，拚折一生福。
菩萨鬘 其一 梁髯属题叶南雪所摹李香君小像,清末民国初,樊增祥,桃花扇点桃花雪。桃花命度桃花劫。斜倚小桃柯。微霞生脸波。身非根与叶。心是缃桃核。谁是核中仁。金梁桥畔人。
菩萨鬘 其二,清末民国初,樊增祥,媚香扇子胭脂碎。今从画里寻香坠。谁解貌惊鸿。海南南雪翁。春明邀看画。三十年前话。玉蕊晚香新。最怜余美人。
菩萨鬘 其三,清末民国初,樊增祥,燕笺春媚污人口。画师稍取杨龙友。百尺媚香楼。双栖楼上头。白门看雪苑。千里红丝罥。撚断琵琶弦。不为瑶草弹。
菩萨鬘 其四,清末民国初,樊增祥,如今依旧秦淮碧。媚香楼上无人迹。燕子说南朝。夕阳朱雀桥。孔家歌板脆。都是铜仙泪。又似福王时。桃花知未知。
菩萨鬘 其五,清末民国初,樊增祥,桃花扇底桃花面。缦堂南畔曾相见。何处觅侯嬴。蹙修陈定生。前身红拂是。又与红绡似。合向手中持。小名香坠儿。
虞美人 其一 题二十四番花信风笺纸,清末民国初,樊增祥,东风次第来无尽。盼煞红桥信。崔娘梦里自呼名。越是有头无尾越分明。阑干十二花枝午。数了还重数。海棠睡后说魂消。安得年年二月闰花朝。
虞美人 其二,清末民国初,樊增祥,十三行写真珠字。尺一聊相寄。头番数到末番花。刚比云和瑟柱一弦差。巫山十二云如锦。倒影清江影。相思豆掷玉盆中。看取玲珑六字尽绯红。
虞美人 其三,清末民国初,樊增祥,群花若仿云台例。减却珠躔四。封姨十八管花枝。尚有双红四美待扶持。彩毫谁把胭脂染。八倍湘东管。柳桃含带雨和烟。拾得六言绝句写香笺。
虞美人 其四,清末民国初,樊增祥,年年岁岁修花史。例自龙门起。春光转盻尾拖蓝。过了观灯十五禊初三。秋风倘报秋花信。重九中秋并。玉人纤指算佳期。也抵立春数到大寒时。
虞美人 其五,清末民国初,樊增祥,相思债负知多少。彼此平分了。横塘七十二鸳鸯。但使三分得一总成双。消寒图里寻梅瓣。三九三朝欠。恰从上九盼初三。赖是月逢小建早纤纤。
虞美人 其六,清末民国初,樊增祥,水仙六出梅花五。豆蔻香苞吐。六宫齐抱紫檀槽。约略朱弦拨动几多条。盈盈碧玉瓜初破。八字添些个。韦娘双陆六双心。记得两场打罢到如今。
虞美人 其七,清末民国初,樊增祥,髹奁十二双红豆。嵌得相思透。玉屏风上记花名。写遍金鹅两面忒多情。一斤有半兰陵酒。赏得春光彀。西湖花事六桥头。毕竟玉箫明月逊扬州。
虞美人 其八,清末民国初,樊增祥,锦鳞六六瑶函寄。留取三分二。直须看到楝花开。分付花神十二要重来。春光九十娇无那。分配难停妥。去年百二十韶华。恰好东风五日一催花。
虞美人 其九 回文,清末民国初,樊增祥,窗红倚睡春人美。见梦双蛛喜。镜菱来照皱罗衣。久坐绣帘风飏小花飞。飞花小飏风帘绣。坐久衣罗绉。照来菱镜喜蛛双。梦见美人春睡倚红窗。
虞美人 其十,清末民国初,樊增祥,龙团小瀹香瓯白。唤起松鬟碧。亸云垂露一枝莲。赠我七玲珑眼藕丝连。连丝藕眼玲珑七。我赠莲枝一。露垂云亸碧鬟松。起唤白瓯香瀹小团龙。
高阳台 奂庭偶得仕女图一帧，谓与其亡室相似，因借作遗挂，为题此词,清末民国初,樊增祥,薤叶长寒，桐花又发，萧郎独自伤神。百种凄凉，画帘微雨黄昏。生绡一幅娉婷影，对银屏、疑梦疑真。似当年、亲画烟眉，一味含颦。红闺亦有中郎感，算虎贲略似，型典犹存。玉雪娇儿，披帷真唤摩敦。玉台即是凌烟阁，报生前、挽鹿辛勤。愿渠侬、得似梅花，重返香魂。
金缕曲 其一 弃妇词，纪冶城近事，并邀午诒同作,清末民国初,樊增祥,覆水收无计。嗟差池、离巢小燕，玳梁空睇。衣上郁金香未减，巷陌春风又至。便春也、不如侬意。妾命桃花生便薄，更那堪、薄似桃花纸。情薄者，亦如此。使君那是罗敷婿。似杨花、东家飘荡，西家黏缀。玦诀鞋谐浑是梦，忆否紫钗旧事。且西燕、东劳各自。莫唱桃根团扇曲，怕春风、暖热秋风弃。重见者，有如水。
金缕曲 午诒代某君答《弃妇词》，亦赋一解 其二,清末民国初,樊增祥,卿认双星错。是天边、参商两点，命宫牢坐。暂学鹊桥牛女样，转眼南箕扇簸。似沟水、东西都可。长念观音经一卷，雪衣娘、开了雕笼锁。羞再抱，绣衾卧。含颦别趁鸱夷舸。漫思量、吴宫旧事，燕娇莺媠。碧玉连环茶碾子，掷与双文则个。浑不是、佳人负我。我是负人曹吉利，任娇啼、不悔连波过。鸳牒字，付秦火。
六丑 海上楼居晴望,清末民国初,樊增祥,又柔云做暖，荡隔岸、青山一发。望春早来，春来如箭筈。疾趁残腊。且日高楼上，钿梅飘粉，上画帘金押。神州祇在阑干北，瘴解朱鸢，江澄绿鸭。长第草心红茁。便青青一路，直到天末。鱼书难达，盼金扉琐闼。万点伤春泪，融绛蜡。愁心自写瑶札，怕钗声坠燕，玉瘢添獭。前宵雨、暗沾花靥，浑不是，玉女投壶一笑，泪珠承睫。沧桑事、总付庄蝶。问水云、倒戴黄冠去，何年结煞。
满庭芳 上春楼望、,清末民国初,樊增祥,云母窗扉，翠哥栏槛，试灯天气轻阴。小楼多景，蔬罫带寒林。何处金钗衩袜，撷生菜素手挑心。新年事，他乡也好，随分辨茶琴。沈吟。思昨梦红梅一萼，伴我华簪。又花梢月上，有约谁寻。千个黄昏过了，凄凉月、何止而今。天涯草，红心万点，色比海棠深。
采桑子 正月雨中忆节庵病。此调平仄互押，惟蔡伸道里押仄韵独多，用其体,清末民国初,樊增祥,江南故事，杏子花时春雨。怎绿萼犹开，点点沁至融酥。细拨垆灰，嫩寒消得何郎赋。霜禽偷眼，冰蟾敛魄，银云低冱。长忆伯鸾，五噫身世，倩谁将护。算赢得扶篮通子，侍书清娱。搓鬓长吁，何时还我旧瓜庐。春灯影里，漏痕和泪，滴尽明珠。
六丑 上春多雨，霃阴如墨，园梅五株，开已烂熳。赋此寄节庵、子培,清末民国初,樊增祥,待铜街试马，奈海上、层阴如墨。翠楼望春，东风无气力。柳未全碧。昨夜红栏雨，便如新酒，试小槽珠滴。平明满地苍苔积，有鹤知寒，无莺咒湿。蓬门望穿双屐。向茶烟歇后，凝伫佳客。园梅都坼，驻芳晖几日。掩映修篁外，绯间白。疏香暗度帘隙，好殷勤赠与，绿华条脱。当华处、魫窗明密，无奈是，十日春寒琐梦，损卿颜色。团圞月、又照灯夕。看近来、蓟北江南岸，花交玉接。
西江月慢 春昼有寄,清末民国初,樊增祥,帘花弄影，春困起、午晴池阁。风景画难成，芊芊芳丛，小桃红落。算一春、不断生香，牡丹新绽，粉浓脂薄。蓦动摇九子金铃，娇鸟踏红索。试检点词人闲著作，懒料理、琴髹笛膜。长记樱桃珠一树，映玉窗珠箔。自别后、五换韶光，杨花轻点，鬓丝非昨。荔子熟，莫负红云筵上约。
荔子香近 雨夜书感,清末民国初,樊增祥,静数铜龙，莲漏刚三点。细雨飒飒敲窗，银烛和谁剪。桐花薄试红绵，不似西风飐。算到底、春宵比秋暖。心上事，且付与，南楼雁。锦浪桃花，都道水深情浅。谁识焦心，绿蜡笺长不能展。玉女应回笑电。
梦玉人引 楼望,清末民国初,樊增祥,画楼东。又翠幕卷，晚来风。绿叶采稊，露桃犹滴香红。万蝶围春，引钿车骄马如龙。黯黯碧云，见新月如弓。近来疏懒，无一叶书字寄南鸿。寸寸相思，玉荷心字香中。把酒吴红豆，酬诗苏紫。别来意，料难瞒一点犀通。
兰陵王 午诒赋此调寄宝生，奉同一首，后阕为薛四发也,清末民国初,樊增祥,海天碧。春雨江南送客。离筵畔，红杏满枝，转盼新烟过寒食。衡阳雁向北，不带湘人尺帛。春申浦，波嫩草香，犹认骄骢旧行迹。高斋未寥寂，纵不见韦三，犹见秦七。碧桃花下黄藤席。还睥睨当世，酌商千古，西窗残烛一剪蜜，替垂泪何益。今夕是何夕。且近倚吴歌，遥和湘瑟，吹笙露下双鬟湿。自薄倖归去，懒亲钗泽。明珠为泪，共夜雨，枕畔滴。
角招,清末民国初,樊增祥,粉墙侧。双珠树，有心做弄霞雪，玉柯相纠结。二赵二乔，芳意亲切。东风寒涩，让女弟娇强先发，早已魂消姑射。还留半袭绯衣，待昭阳倾国。清绝。露苔粉渍。瑶台月下，更讶燕支湿。尹邢轮侍栉，晚嫁飞琼，堪人怜惜。红红白白，直看到绿阴时节。细数三分春色，一分白，一分红，一分碧。
千秋岁引 其二,清末民国初,樊增祥,叮咛前镜，莫放朱颜老。人寿月圆花更好。红兰即是相思草。青禽即是相思鸟。玉珰投，团扇寄，难为报。愿金鸭一双含瑞脑。愿紫燕一双栖玳瑁。愿掷黄金买年少。桃花面对桃花笑。蛾眉月写蛾眉照。万祝告。千祝告。相逢早。
千秋岁引 其三 赠轻轻,清末民国初,樊增祥,绿波南浦，一段销魂赋。怕见江南合欢树。梨花影似娉婷女。娉婷泪似梨花雨。曲栏干，深院宇，愁来路。妾自傍鸳鸯湖畔住。郎自向凤凰山畔去。试问银河几时渡。有情总被无情负。负情悔被多情误。欲往愬。休往愬。天怜汝。
千秋岁引 其四 代轻轻答,清末民国初,樊增祥,蓬山青鸟，枉寄相思字。劳燕东西等闲事。侬情深似桃花水。朗情薄似桃花纸。白头吟，秋扇赋，休相拟。了不羡朱翁他日贵。更不望连波今日悔。身似井桐别秋蒂。玉环领略夫妻味。双文通达夫妻例。笑不是，啼不是，难为计。
采绿吟 上巳日小园桃花犹盛，柬招伯严、石甫、午诒、公倩小集,清末民国初,樊增祥,曲水流觞日，想绮陌草暖云香。吾庐可爱，茜红庭院，新绿池塘。素心人未远，青笺去，几经马肆鸡坊。待羊求开三径，桃花含笑相望。低咏丽人行，谁曾为罗衣珠衱惆怅。隔竹听跫音，且笑抚斜阳。念人生对酒当歌，还摹写兰亭两三行。江南乐，今夕斗茶，明朝乞浆。
六丑 春闺，用梦窗韵,清末民国初,樊增祥,又东风度柳，绮阁暖、花铃惊掣。玉凫半温，金麸明又灭。养艳时节。窣地流苏影，海棠犹睡，莫绣帷轻揭。娇莺惊梦春衾热，慢拢鬟丝，徐揉眼缬。红房早弥鸳阙。笑江梅孤另，玉骨寒彻。香阶雨歇，玩新蒲似发。莫学将离草，长送别。瑶函托与啼鴂，媵一钩琴爪，半弓莲袜。红窗外、花阴清绝。空自惜、录曲阑干，独倚不如圆月。黄昏近、风弄梨雪。甚玉釭、故恼春人意，双花暗结。
春宵吟 本意，即白石自制曲,清末民国初,樊增祥,注禽经，勘竹谱。雁过一声声橹。东风紧、又小院飞梅，打窗如雨。揭红帘，月正午。柳外春星三五。流连物、有十样花笺，两般茶筥。嚼蕊吹花，尽道是、词林绣虎。洞箫宫禁，画舫江湖，写贵洛阳。十五江南女。解诵樊山，年少绮语。且今宵、画烛填词，明日传唱入内府。
采绿吟 浦西园亭数处，裙裾常满，上春尤盛。友人话其事，以草窗自度曲写之,清末民国初,樊增祥,水暖春申浦，第一是、木笔初开。东风又到，海棠坊巷，婴武楼台。小园三四处，银塘外，香车转尽轻雷。算韶华一百五，刚过人日挑菜。佳约在红笺，春眠起，新妆争画眉黛。浅淡著衣裳，怕轻薄儿猜。料靡芜绿到江南，先偷绣红罗踏青鞋。穿花去，防被柳丝，兜斜玉钗。
宴清都 连理海棠，用梦窗韵,清末民国初,樊增祥,火凤排筝柱。红丝袅，茜霞低罥琼树。鸳睡初起，同心暗结，有谁偷妒。长生殿里香盟，各占取金钗半股。爇蕙火一气双烟，春寒暗减前度。绿章借取轻阴，檀心两点，深捧仙露。平分绛蜡，交衔茜绶，最消魂处。卢家玳梁新燕，懒更倚梨云对语。便自今，翠翠红红，朝朝暮暮。
大酺 壬子清明，和美成《春雨》韵,清末民国初,樊增祥,又石泉新，槐芽嫩，人在西溪萝屋。晶帘深窣地，奈东风吹柳，玉犀频触。社燕初飞，河豚欲上，新笋看看成竹。垆头轻烟换，正寥公梦醒，老坡茶熟。算祇为梨花，一生惆怅，傍栏人独。春江花信速。是多少、蜂蝶随香毂。任看取、金钗斗草，素袖搴兰，隔瑶窗、翠纱方目。楚楚闻歌管，浑不似、羽衣仙曲。待寻梦、华胥国。欹枕无寐，灯采双垂红菽。更谁汉宫散烛。
浪淘沙慢 其一 春暮。次山、古微同倚此调，用清真韵报之,清末民国初,樊增祥,怕春去，春城画里，大好楼堞。花有轻红一捻，歌偷子野半阕。又看到、梅林青子结。一枝为、煮酒新折。数世上英雄定谁可，曹刘未应绝。亲切。荡胸绿海空阔。试唤起、飞花和烟絮，莫遣横玉咽。看万柳摇春，何暇伤别。艳歌未竭。将翠笺描写，江南三月。春水如油春山叠。津桥畔、杜鹃乍歇。笑青帝、司花仙吏缺。万红紫，难著白衣一点色。天留满架酴醾雪。
浪淘沙慢 其二 留垞见和前词，语特深婉。是夕，与君贳酒听歌，悢然有怀，即步原韵,清末民国初,樊增祥,笑今夜，东堂淡酒，尚有鹅炙。五老睢阳戏墨，八分阿买讵劣。望白下、重重烟树隔。判鱼笏、破甑同掷。对海曲千花万杨柳，风怀异今昔。岑寂。故侯杖履谁识。是和我、红梅三千字，第一花下客。思画省春空，谁印苔迹。渭城唱彻。非旧人莫辨，何戡音节。谁击司州中流楫。兰成老、尚哀亥月。又金井、桐绵飘似雪。这心事，直与丁香两郁结。金垆那得寒灰热。
花犯,清末民国初,樊增祥,嫩晴天，虚堂汎采，东风转芳蕙。素纕罗带，偏淡雅宜人，风态娴美。江皋不少婵娟子，霜娥斗月姊。更槛曲、倩红如火，香光添一倍。湖波染丝作春衫，临流自照影，如花明丽。游赏倦，还祇恐凤钿遗翠。私心愿、国香入梦，天赐与、花房珠样蕊。恰便学楚人装束，春秋作长佩。
满江红 薄暮碧桃花下,清末民国初,樊增祥,天碧云横，映夕照、深掩翠帷。纹窗外、碧桃含笑，薄云燕支。静女羞回红粉靥，仙姝争试茜罗衣。看树头、天际两般霞，交映时。循苔径，沿碧溪。藉幽草，绕疏篱。挈景仁茶具，来就花枝。三月绿阴生子晚，一奁红雪靧儿迟。又小楼、一桁绣帘斜，双燕归。
清波引,清末民国初,樊增祥,玉窗清晓。但一望绿烟缥缈。画廊人悄。竹阴哢娇鸟。佳客渺何许，别有枝头朋好。几多杨柳楼台，翠帷掩漫惊觉。高楼倚啸。甚花露犹湿皂帽。豆棚莲沼。得清气多少。功名两蜗角，未损餐霞怀抱。自坐花下梳头，镜中人老。
金缕曲 其二 再和石甫咏阿七,清末民国初,樊增祥,斗姥携卿至。十三余、娉娉袅袅，合添一倍。十姊妹花何足算，恰好珠三玉四。分银汉、素秋为二。倘得仙郎来控鹤，对莲花、娇面甘兄事。琴与柳，共行弟。香山述德传新制。想元和、鸾歌凤舞，是卿前世。短短添他三角线，成就当胸卐字。卜人日、双星交会。若问稿砧今何处，是郭家、最小金龟婿。谁会我，抚弦意。
金缕曲 今疋和七娘子词，再赋二解调石甫 其三,清末民国初,樊增祥,酒令灯前试。拍阑干、明挑暗逗，任郎游戏。鸳梦方长莲漏短，再展蟆更一擂。凭默数、星杓躔次。二十八翻红友曲，恰四分、取一为名字。八六子，好昆季。天孙襄驾河滨止。愿朝朝、卯时到酉，个侬欢喜。山是牡丹城里好，分与眉峰远翠。休错认、崔娘廿四。若与五郎成二美，把多生、昙果今生记。读诗者，三分是。
金缕曲 其四,清末民国初,樊增祥,盼断银河渡。料不同、寒泉照影，凯风之母。莫以孤鸾疑妾命，羼入一三九五。将曲曲、文昌重数。何日爷娘成九鸟，向梅边、桑下鸠呼妇。郎采艾，病当愈。长生殿里衷情诉。睨秋星、杨家妹子，八姨休妒。邓尉山中侬故里，记得山塘孰路。问四覆、三翻何苦。拟共二郎游五岳，把牙牌、砌作相思谱。星岩下，伴郎住。
鹊桥仙 壬子七夕,清末民国初,樊增祥,绛河如故，鹊桥如故，添得女牛闲话。去年相见尚新秋，怎今岁、中秋过也。千秋万岁，一年一度，也胜蟾宫月姐。月轮天上有圆时，最可念、人间孤寡。
拜星月慢 前题,清末民国初,樊增祥,喜鹊檐楹，流莺庭院，暗湿罗衿玉露。早洗云軿，洒丝丝甜雨。碧梧外、掩映婺蟾一棱，月姊何曾偷妒。笑看天孙，弄鸳鸯双杼。倚垂虹、稳试凌波步。好刍尼、忍把佳期误。一霎两点星萍，又金风吹聚。叹人间、碧海成桑土。偏银汉、万古长如故。剩小花、碧到牵牛，把相思低诉。
解连环 咏牵牛,清末民国初,樊增祥,绛河牛女，是何年种玉。瓞绵秋圃。引翠蔓、暗满疏篱，渐蓝茜斗妍，小花微吐。倘傍乔松，定不让、凌霄高举。奈纤条荏弱，堪人爱惜，晓凉风露。南唐染衣故事，叹煎裙水碧，念家山破。祇七夕、花簇针楼，认织锦天孙，是儿慈母。结子累累，与猛剂乌黄同谱。又何人、记取前身，泪妆媚妩。
斗婵娟 秋怀,清末民国初,樊增祥,雁来红靓牵牛紫，花间凉雨犹沁。晚晴茉莉半开时，爱小莲丰韵。柳外月、徘徊弄影，真珠帘底檀蛾晕。绮思浓于酒，又恰被青禽唤醒，捎到芳讯。书字强说平安，凤城秋夜，半衾幽梦无准。素娥青女斗婵娟，怎奈铢衣冷，更露鹊栖枝未稳。晶盘那得明珠定。想夜夜瑶宫里，愁倚银屏，泪珠滴粉。
水龙吟 中秋得石甫京邸书，对月有怀，代琴夫人倚声寄之,清末民国初,樊增祥,一行玉雁横秋，替传千里婵娟意。凭高北望，风荷露柳，万重烟水。玉镜高圆，金鞭未整，为谁留滞。又晚妆拜月，飘飘仙袂，人正在秋光里。今夕茜窗无睡，数佳期、负他红桂。神仙风度，瑶天笙鹤，是君前世。怎不归来，素蟾并照，红鸾双倚。待归来、先指芙蓉，教看恁般憔悴。
醉春风 秋思,清末民国初,樊增祥,拂拭横琴案。小雨朱弦慢。郁金堂北暮砧寒，燕燕燕。惜别年年，蓼花相送，梨花相见。秋色才分半。水拍银河岸。月中谁寄锦书来，雁雁雁。惯写人人，人今何处，碧云低黯。
虞美人 题余秋室《美人麟镜图》,清末民国初,樊增祥,愁春一柳宫颦浅。笑转秋波眼。镜菱如月绿鬟松。粉扑玉如娇面晕霞红。红霞晕面娇如玉。扑粉松鬟绿。月如菱镜眼波秋。转笑浅颦宫柳一春愁。
十二时 秋夜有寄,清末民国初,樊增祥,荡帘波，药烟如水，秋在疏桐庭院。看络角银河斜转。露浥凉红微泫。细擘龙团，重温麝炷，刻漏刚三点。将宋玉一段秋悲，写入杏罗，分付妆楼新雁。天上星、六张五角，苦与身宫厮羼。会短别长，除非梦里，得见桃花面。梦也无觅处，宵宵翠被不暖。这绮怀、消除无计，谱入红箫低按。北宋乐章，初唐宫怨。字字珍珠贯。待得伊到此，亲书素绡团扇。
百字令 题梦湘太守《匡山戴笠图》,清末民国初,樊增祥,仰天一笑，踞紫霞峰顶，横吹铁笛。万古苍厓飞雪练，垂作银虹千尺。五老庞眉，九仙鹤驾，来与君争席。掉头不顾，飘然苏大瓢笠。须信太守风流，永嘉而后，重理游山屐。我欲从君骑雪牯，甜笋淡齑同吃。白傅寻僧，青莲送内，韵事遥相匹。开先寺里，也应留赠诗集。
买陂塘 冒巢民《菊饮诗卷》，为先生裔孙鹤亭属题,清末民国初,樊增祥,恁风流、晚香身世，南都遗老如在。一篱水绘秋花影，肯与青山俱卖。彭泽宰。把薇蕨、余生别立餐英派。幽芳任采。便以菊方兰，将诗品画，香出所南外。桑田变，三百年来沧海。弘光宣统同慨。欲消此酒知何物，最后南唐一蟹。缘不解。看赵璧荆弓，来去多灵怪。河山又改。叹辽鹤归来，灵鹣不见，空读瞎牛画。
高阳台,清末民国初,樊增祥,瘦燕身材，小莺喉舌，何人不看王郎。才揭珠帘，晖晖玉色花光。春娇满眼红绡泪，飐歌云暗绕雕梁。论声容、初写黄庭，恰好刚刚。含颦不为缠头锦，为人间不解，月府霓裳。侧艳新声，舞台空费鸾肠。不胜江柳婆娑意，似诗人、老境颓唐。减腰围、不独杨枝，更有东阳。
踏莎行 其一 代石甫寄琴客,清末民国初,樊增祥,舞袖双回，歌珠一串。瑶台月下时相见。惺忪言语已魂销，更禁一再秋波转。万口同夸，千人争看。几曾独对桃花面。近来心事冷如簧，时时欲就朱唇暖。
踏莎行 其二,清末民国初,樊增祥,才揭帘栊，一声喝采。盈盈含睇低垂黛。厚颜多是读书人，十重铁叶明光铠。国艳希逢，青春难再。谁拚海样黄金买。世无一俩小鞋儿，石榴裙底依然在。
踏莎行 其三,清末民国初,樊增祥,怅望雕轮，亲书凤纸。斑骓明下双僮侍。侬家瑶水一枝莲，羞同青翰舟中比。朱鸟窗虚，红鸾扇倚。万重山隔婵娟子。吴淞一半化醇醪，情波醉得檀奴死。
踏莎行 其四,清末民国初,樊增祥,卿是桃花，侬为锦浪。相逢相识春江上。生时长伴藕花居，死时也傍梅花葬。万遍思量，千番惆怅。几时同梦流苏帐。愿将身作锦薰笼，玉人倚到纱窗亮。
青门饮,清末民国初,樊增祥,呼酒金台，少年轻侠，青尊画烛，同听筝雁。十七年来，锦镳重入，天宝旧人星散。旖旎云霞契，香名在谪仙诗卷。不见中郎，得见何戡，芳绪无限。从此沧桑三变。将未老苏昆，迎归吴苑。红杏词人，妙伶紫稼，天遣下车相见。翠被今宵梦，莫误将素娘低唤。彩云新曲，可能簪写，轻罗团扇。
庆宫春,清末民国初,樊增祥,霜鹤惊寒，绿螭息驾，玉蟾渐转木末。裘帽萧闲，词人三四，一行秋雁斜掠。淡烟疏树，照空地虬龙欲活。尧章松浦，玉局临皋，有何分别。素娥终自多情，尽纳吾曹，水晶封域。三条桑陌，十家柳巷，不似铜驼荆棘。马蹄清夜，问何似青鞋缓踏。今宵佳梦，还倚梅花，举杯邀月。
沁园春 仲冬初四夜，小园梅始著花，雪月交映，效稼轩体,清末民国初,樊增祥,晴雪在檐，寒梅始花，新月媚之。把雪为艳友，梅为香友，月为清友，伴我娱嬉。雪谓梅花，白虽逊我，疏影暗香还妒伊。嫦娥笑，且莫争春色，自画修眉。待侬三五圆时。向明镜台前满意窥。更梁园雪里，招回玉兔，楼东劫后，唤起梅妃。绰约瑶华，伶俜缟袂，姊不主张将待谁。梅和雪，愿同依月府，长奉清辉。
花犯,清末民国初,樊增祥,糁春衣，杨花万点，风光美初夏。断桥虹跨。刚众绿霏香，斜日西下。两人笠屐何潇洒。徐行当走马。更一望、锦楼珠箔，分明金碧画。当年绿衣五陵人，风尘四十载，不中描写。偏柳陌，濛濛翠，素衣全化。红楼上、美人笑指，淮海逐、东坡归去也。便剪韭鲙鱼相饷，全胜春雨夜。
高阳台,清末民国初,樊增祥,砑粉匀笺，飞英贴扇，逋仙乞写生绡。放鹤孤山，芳魂重返如皋。忆梅影语他年恨，把寒香、补入离骚。记今朝。戊子残年，赠汝琼瑶。椒宫自有花如锦，怎洛阳魏紫，采到溪桥。玉骨冰肌，等闲莫污清标。祇怜春雨楼中扇，共侯生、香坠同抛。剩今宵。自慰青笺，自谱红箫。
高阳台,清末民国初,樊增祥,杨柳妆楼，杏花江店，墙西玉貌曾窥。直到吴江，流红不断相思。小桃憔悴清明后，怪明年、崔护来迟。认青旗。一酬春醪，墓草离离。佳人善解新城意，祝鸳鸯同梦，莺脰湖西。卿是才人，邯郸厮养为谁。可怜如玉煎茶手，更不如、党尉家姬。愿身为、九子金铃。稳护花枝。
高阳台,清末民国初,樊增祥,今夕鹣鹣，明朝燕燕，挑灯絮语秦邮。陇首芳梅，暗香不到扬州。一条灞水清于剑，问可能、割断离愁。话前游。和靖姻盟，是几生修。红闺渲染伤春稿，笑鹤声天上，一一能偷。月淡天低，心睡陇水东流。美人胎息花之画，玉田词、重上矾头。卷帘钩。纵有斜阳，未碍登楼。
沁园春 其一 蚕,清末民国初,樊增祥,箫鼓祈神，姑妇争迎，马头令娘。看南房夜火，黄芦纤箔，东墙晓露，素手提筐。任是苏杭，三眠八绩，未抵湖州绿叶香。西陵后，痛桥陵已矣，何处亲桑。人间不废玄黄。料难掩朱丝白䌰光。把万端经纬，向人倾吐，双生羽翼，任尔飞扬。诸葛忠清，有桑八百，功在成都濯锦江。将余绪，为岩廊补就，衮绣衣裳。
沁园春 其二 萤,清末民国初,樊增祥,咄尔小明，一阖一开，如皭火然。且入帘消领，罗衣香泽，照书缔结，文字因缘。星飐花梢，电流竹外，莫近桃根团扇边。休矜炫，入碧纱囊底，欲出应难。群飞隋帝宫檐。当碧血青燐一例看。算有功暑夕，食蚊都尽，流晖歧路，策马难前。暗处偏明，明边转暗，好在烟昏雨暗间。真阴象，竟不知世有，白日青天。
沁园春 其四 蝶,清末民国初,樊增祥,栩栩蘧蘧，为蝶为庄，翩然梦游。把花斑写入，黄金扇面，彩丝缚上，碧玉搔头。腻粉飘衣，丁香点眼，滕阁春风笔底收。双飞处，羡韩凭夫妇，千载风流。天生一种轻柔。在卅六宫中十二楼。向红房栖息，休孤好夜，珍丛厮守，直到凉秋。睡里多情，香中长寿，销尽红鹃绿凤愁。修真地，纵太常官罢，犹有罗浮。
沁园春 其五 蝉,清末民国初,樊增祥,谁谓无情，一碧如烟，槐阴柳阴。正三危露下，隔花偷饮，五更风里，抱叶长吟。冠珥登朝，缨緌照座，肯逐丰貂易素心。齐门女，自采莲人去，啼到如今。孟家细镂黄金。傍玉镜台前带笑簪。看蜀都花好，连翩蜕玉，汉宫叶落，悽怆闻琴。雪不知寒，风能解愠，世态炎凉汝最深。高飞去，莫螳螂黄雀，辗转相寻。
沁园春 其六 蟀,清末民国初,樊增祥,候馆离宫，石井铜铺，都曾听伊。记将军居处，象为楼观，相公褒赠，锦织蓑衣。金带腰圆，琵琶翅短，花谱禽经无此奇。相争竞，似如今女学，雄不如雌。一灯织室鸣机。正四壁秋声唧唧诗。向纺砖愁听，鲛珠女子，竹笼唤卖，鹁角孩儿。白石能吟，碧山善和，豆架瓜棚虫络丝。宜孙子，看二南契约，都说螽斯。
沁园春 其七 蚓,清末民国初,樊增祥,生无骨筋，食槁饮泉，于陵与同。向韭畦收采，捣泥治鲠，药奁珍弆，出土为龙。玉砌光阴，琼州乡贯，朐䏰名传汉志中。轩辕后，更有谁曾见，汝大如虹。藏身喜傍幽丛。莫暗啮香根寸寸空。笑似蜗少角，免寻争战，如蚕无茧，不受牢笼。溽草阴墙，乾苔浅土，朝暮长吟一笛风。生何幸，看后身仍化，百合花红。
沁园春 其八 蛙,清末民国初,樊增祥,唐十二陵，宋五六更，汝其司之。笑坐井公孙，枉称尊大，食糜天子，苦问官私。为告龙王，身今无尾，慎莫追寻蝌蚪时。堪倾听，是池塘春草，梅雨萋迷。两衙鼓吹如雷。合笑煞钟山孔稚圭。看略具爪牙，在田为虎，并无冠帻，入水为鸡。折足成蟾，无肠是蟹，也夺东方锦袄披。何年月，化宋家杨戬，骤躐凰池。
沁园春 其九 蚁,清末民国初,樊增祥,汝与杜鹃，与虾与蜂，皆有君臣。看城池台殿，公侯将相，秩然有序，而况于人。国步将移，南柯古郡，坐困檀罗十万军。槐阴午，诧淳于一梦，梦也如真。如今卷土休论。效龙蠖泥蟠屈不伸。且身衣朱紫，自成封域，队分黑白，力御强邻。环雀珠蛇，不如筏蚁，夺得龙头与报恩。吾方倦，任床前牛鬨，熟睡无闻。
沁园春 其十 蛛,清末民国初,樊增祥,楚国龚生，顾见网丝，飘然念归。看南檐布阵，坐擒蜂蝶，东山惜别，长伴蛜蝛。缒镜生怜，罥衣有喜，昨夜罗裙缓带围。天然巧，把牡丹钿盒，乞与环妃。不如苇箔蚕肥。纵呕尽柔丝不上机。笑终朝组织，难成锦段，多年长养，也孕珠玑。小类榆钱，大逾茶鼎，苦战双龙事已非。儿童语，怕蠮螉寇汝，牢守门扉。
沁园春 其十一 蝇,清末民国初,樊增祥,营营青蝇，其声与形，龌龊可憎。看波斯多狗，生而相附，凉州有虎，遇则成擒。御手亲弹，宫屏误点，铸错深嫌曹不兴。中书省，问从何集此，遽尔飞腾。趋炎附热偏能。便谢尘班纨拂不胜。叹南风扇暑，徒骄白昼，北京解秽，赖有清冰。人纵信谗，汝还多事，白璧难污一点青。窗前纸，笑任钻不透，头也应疼。
沁园春 其十二 蚊,清末民国初,樊增祥,朝也有蝇，暮也有蚊，长夏懊侬。看灯前畏啮，艾烟深炷，花间防嘬，扇月轻拢。饱去樱桃，饥来柳絮，心服希文体物工。么么物，与醯鸡野马，飘瞥应同。前身孑孓微虫。更巢睫蟭螟出海东。叹世间未有，无雷之国，此曹多在，避暑之宫。暗入罗帷，偷噆玉臂，断送柔荑一掴中。真宵小，算扫除功大，祇有秋风。
齐天乐 癸丑元夜，葱石招饮双忽雷阁，出《枕雷图》属题，湘绮词先成，即同其调,清末民国初,樊增祥,凄凉千载唐宫事，蜀山逤逻能语。粉黛中丞，管弦南赵，留得双雷掌故。花阴暗抚。有款鹞人知，玉娘藏处。禁里恩深，龙香重拨泪如雨。东塘再修乐谱。祇樊祾慧业，解调珠柱。几劫沧桑，鸾歌凤泣，重付刘郎将护。今宵火树。照金碧楼台，恍闻天鼓。合奏车中，阿香能载否。
满庭芳 春夜与少聚卿子岱饮花下,清末民国初,樊增祥,春碧深斟，夜黄低唱，往时佳梦如烟。近来花信，重到海棠边。依旧香巢翡翠，浑不似、三十年前。垂髫女，依人密坐，不识杜樊川。流连。红烛下、鸦鬟渐集，凤纸才宣。把齐安龙靓，聊当花看。对此茫茫百感，莺花海、也有桑田。伊凉曲，悲歌劝酒，金雁落筝弦。
风流子,清末民国初,樊增祥,玉盆花露水，休错认西子浣纱图。怎公主双鸾，已谐萧史，使君五马，犹恋罗敷。西风里，黄花通体瘦，红豆两情孤。玉镜台中，私书可在，春波桥上，倩影谁扶。长真称弟子，香一瓣，蕙烟双袅薰炉。锦瑟解人何处，旷代应无。七二鸳鸯，空期再世，十三莺燕，犹说西湖。剩付徐郎供养，亲荐薇壶。
忆旧游 其一,清末民国初,樊增祥,甚莼波松雨，白石仙人，又到垂虹。系缆桥亭畔，正栖鸦病柳，瘦倚西风。万顷具区烟水，残照湿濛濛。问素袜明珰，采香泾里，底处相逢。绝代填词手，向水云深处，凭吊遗踪。寂寞吴江路，念楚骚谁续，霜陨兰丛。为问米船图画，淡墨是何峰。且笛谱重翻，悽悽冷烛双泪红。
忆旧游 其二,清末民国初,樊增祥,算人间惟有，艳色清才，自古难修。修到鸳鸯命，怕书生薄福，欢不胜愁。惆怅水云楼事，一梦堕扬州。恰网得西施，水精帘下，暖抱箜篌。秋雨相如病，莫白头吟罢，沟水西流。幸不随流水，问琅琊情死，著甚来由。从此青山埋玉，锦树一林秋。赚燕子归来，重帘不卷关盼楼。
浣溪沙 和重审六解 其一,清末民国初,樊增祥,雪絮风萍亦偶然。绣鞍轻堕紫丝鞭。怪郎玉貌忒翩翩。钏响惊回鹦鹉梦，衣香参透木犀禅。可怜人总有人怜。
浣溪沙 其二,清末民国初,樊增祥,携得于潜绢也无。无情人写有情书。鸩媒莺侣两模糊。忽漫相逢才倚玉，分明未嫁已还珠。两重公案费踟蹰。
浣溪沙 其三,清末民国初,樊增祥,无复珍珠慰寂寥。泪丝终日织鲛绡。心随七十二沽潮。蓬岛万重难觅路，银河两岸未成桥。可堪暮暮复朝朝。
浣溪沙 其四,清末民国初,樊增祥,山上蘼芜叶复齐。新缣故素总迷离。忍教沟水竟东西。乌鲗写书真自误，冤禽衔石有谁知。一腔红豆孕相思。
浣溪沙 其五,清末民国初,樊增祥,碧海青天未有涯。游龙隰楚叹无家。玉颜知减几分霞。楼上女嗔楼上凤，镜中人似镜中花。蘋花欲采肯由他。
浣溪沙 其六,清末民国初,樊增祥,客有黄衫仆未能。紫钗重觌亦何心。夜凉长对短檠灯。鹃血啼成红踯躅，蕉心幻出绿摩登。拟将仙扇乞坤灵。
八六子 梦兰校书过访萧斋，感而有述,清末民国初,樊增祥,玉亭亭。步虚吹下，风前翠袖寒生。自深柳书堂见后，浣花香径重来，绿窗梦惊。十三楼上娉婷。旧曲已非金缕，秋娘犹是多情。算别来经过，几重桑海，宝钗书断，小桃门掩。如今楚润，年华渐晚，吴城泪眼才晴。共消凝。茶声竹声佩声。
满庭芳 刘郎为秋娘制曲，余亦继声，用少游韵,清末民国初,樊增祥,花外闻莺，柳边欹燕，屧声初转回廊。玉京重见，休换道家装。十五年来一梦，何独是、庚子斜阳。放心事，芙蓉小殿，无复旧遗香。端相。浑未老，荑苗乍握，兰气犹芳。且将卿颜色，喻我文章。红粉青衫一例，金楼子、忍谤徐娘。花阴坐，茶烟一歇，身世几沧桑。
虞美人 回文咏溪上人家,清末民国初,樊增祥,红莲渚畔鸥沙白。我爱东偏宅。百千竿竹尺三鱼。就买窄龛如艇钓人居。居人钓艇如龛窄。买就鱼三尺。竹竿千百宅偏东。爱我白沙鸥畔渚莲红。
浣溪沙 其一,清末民国初,樊增祥,杏子深黄压软枝。日长风细困人时。二年终日两相思。蟾玉屡圆怜别久，鵹黄三请怪来迟。不来无可奈何伊。
浣溪沙 其二,清末民国初,樊增祥,花叶书成素手封。去年霜后托征鸿。数行淡墨语匆匆。商略眉图螺子绿，裹缄指甲凤仙红。书词有尽意何穷。
步蟾宫,清末民国初,樊增祥,佳期数遍银筝柱。怎禁得、一年年误。梅花开后不归来，更须待、明年飞絮。流苏帐掩鲛绡雾。是花笑个侬眠处。昨宵梦好欠圆成，到今夜、思量重做。
八犯玉交枝 榕城晚秋南归赋感,清末民国初,易顺鼎,山暗黄茅，水明红叶，瘴国又催行旅。风色围天吹渐紧，不肯让条鸦路。停车枫径晚，听犬吠疏篱，谁家笑语。云深处。知是翠微绝顶，榕阴儿女。问侬独亸玉鞭，没情没绪。沉思毕竟何趣。早烂锦霜花无数。曾识得春游人否。有一雁微茫欲度。带来几点潇湘雨。便付与蛮江，流他日夜秋声去。
醉垂鞭 道中寄云姬，时惟玉姬随行,清末民国初,易顺鼎,单舸载桃根。桃家妹，秋江泪，花叶寄殷勤。为卿揩泪痕。玉梅将破冻，梅边梦，梦边人。销尽翠禽魂。孤山啼一春。
鹧鸪天 其一 五开道上,清末民国初,易顺鼎,瘴树无蝉野径幽。几层云气叫钩辀。山青少见中华店，人黑多居上古楼。沽酒去，趁墟收。斜门近港不通舟。清溪锦石行踪断，照见鸳鸯影亦愁。
鹧鸪天 其二,清末民国初,易顺鼎,飞鸟行人路不分。樵歌更在上头闻。替秋增色惟红叶，与世相忘只白云。鞍月样，剑星文。少年骄马向斜曛。何如结个山中屋，枯坐蒲团埽叶焚。
七娘子,清末民国初,易顺鼎,峰眉似有重帘护。劝数鸦、飞破溟濛处。怎把天涯，织成丝路。不知是雨还是雾。行秋拾箭前朝戍。坏营基、付与荒烟住。月黑山楼，霜红水树。雁儿几点来吊古。
菩萨蛮 山行即目,清末民国初,易顺鼎,西风背锦吟湘客。愁来照影蛮江碧。画出晓行图。秋山听鹧鸪。校书人万里。怕忆停骢地。忽见翠枇杷。门前一树花。
金缕曲 靖州道中，是张紫帆填此词见寄处，再次其韵,清末民国初,易顺鼎,一入浮生界。问谁如青山无恙，白云无碍。十载歌离兼吊梦，宽尽沈家衣带。把秋字心头遍画。我比斜阳行更远，奈寒鸦尚隔斜阳外。还不了，蹇驴债。天涯总是愁先在。感明朝坠鞭京洛，挂帆江海。沽酒离亭寻冷伴，惟有枫人红醉。曾见否词仙墨洒。诗叶亲题何处寄，趁凉波早共湘川会。教说与，定憔悴。
秋蕊香 废庵访桂,清末民国初,易顺鼎,莫问黄絁翠帕。佛火苔尘同化。冷香不共万红嫁。依旧年年开也。斜阳尚瞷朱扉罅。飘残麝，广寒闻道月明夜。终古无人系马。
唐多令 道中二十二岁初度志感，时九月五日,清末民国初,易顺鼎,落拓少年场。吴钩锦带装。叹人生、苦恋他乡。今夜鸿天烧烛了，能几日，便重阳。万感比秋长。谁家正酒香。借东篱、自寿何妨。我与黄花同样命，消受得，者般霜。
减兰,清末民国初,易顺鼎,山楼翠槛。此夜秋心随笛远。江瘴黄茅。何处滩声到枕高。离人悽断。添个哀猿兼冷雁。月意朦胧。也在愁中与梦中。
扫花游 晚秋梨花,清末民国初,易顺鼎,过骢路窄，怅坠影青旗，酒家临岸。寻芳意懒。怎年年身是，离巢白燕。不道秋深，还被花神冷看。梦云短。便香早返魂，春命都换。悽恋。流水远。似沦落天涯，个人初见。玉容乍浣。问新寒这样，几曾经惯。素国红乡，可有三生旧伴。雪般脸。记东风、那回庭院。
夜行船,清末民国初,易顺鼎,冷浸空江星一个。正天边雁声凄堕。今夜凭阑，何人擪笛，溪上小楼惟我。暗里应流题叶过。至瞒他闹红单舸。渔市船回，酒亭门闭，数点无聊灯火。
河渎神 题江上伏波庙,清末民国初,易顺鼎,祠枕夜滩哗。铜鼓声中楚些。云台星座绣苔华。年年庙火神鸦。雪路飞涛帆影白。山入五溪愁碧。我是旧南征客。夕阳江上吹笛。
丑奴儿 船窗坐雨，兼闻雁声,清末民国初,易顺鼎,影儿守著灯儿坐，风太无聊。雨太无聊。欺负侬家是此宵。相逢吴楚孤篷路，人也魂销。雁也魂销。愁水愁山一样遥。
河满子 闻雁,清末民国初,易顺鼎,太液何时雪尽，洞庭此日波荒。水碧沙明苔两岸，湖天古怨微茫。枫叶蓼花多处，勾留半在红乡。一路冲开雨密，数声拖得秋长。只有渔翁浑不管，中流自起鸣榔。几处高楼怕听，谁教错住潇湘。
摸鱼儿,清末民国初,易顺鼎,锁湘南万重幽绿，被侬两桨寻到。芦花雪雁摇秋响，旧国新添愁料。瑶瑟调。和恨水离烟，谱出伤心稿。来将屈吊。也不学袁宏，不随范蠡，不访戴安道。垂竿钓。自署渔师雅号。却怜汀鹭先老。斜阳隔岸溪童唱，打鼓伏波祠庙。人语闹。甚青史功多，只付鱼天好。冷枫红笑。笑柁阁炊羹，船窗唤酒，此客又来了。
清平乐 因忆成梦,清末民国初,易顺鼎,才松衣扣。已有浓香透。一味醉人香似酒。酥得魂儿厮勾。梦中罗帐灯昏。鸳楼锦瑟清尘。髣髴还亲玉体，怪他红被无温。
眼儿媚,清末民国初,易顺鼎,海山仙阁贮风鬟。人在有无间。将伊比作，明驼青冢，不望生还。多情小玉归何处，翻恨未成烟。绿窗寻梦，红绡感泪，此后难闲。
宴清都 桃花源,清末民国初,易顺鼎,十载迷津客。斜阳外、旧红曾否相识。幽源访路，闲门隔坞，古春长閟。桃花流水依然，但几换渔郎家国。奈人世、别有东风，吹老三户豪杰。阿房暮燹飞残，绣苔辇道，焦土犹热。仙家一笑，湘山自赭，海山空碧。避秦月亦千年，定懒照、长城白骨。便邀来、共话前朝，风林散发。
临江仙 夜行桃源坞中,清末民国初,易顺鼎,一径苍寒人迹断，松毛覆满琴床。笼灯深入白云乡。水田听闹蛤，山寺惹惊尨。绝顶天风吹不住，此时散发吟商。翠微诗境自生凉。行歌秦代月，坐啸楚天霜。
夜游宫 暝憩会仙桥，土人云：春时犹有桃花流出也,清末民国初,易顺鼎,竹路还鸣暗水，问流出、空山何意。应为桃花恋人世。漫相思，旧渔郎，浑老矣。小坐幽篁里。看松顶、月飞清气。万绿中间一亭子。有谁知，抱孤琴，来到此。
法曲献仙音 月下闻山寺步虚声,清末民国初,易顺鼎,行处无人，听时有寺，古木云峰犹远。战胜风篁，飘残烟磴，林深几回吹断。正缟鹤难成梦，松阴月明满。拨苍藓。又经过、数重秋影，门掩定、初指翠微僧院。步到列仙家，问瑶天、因甚清感。那怪红楼，倚萧台、一半泪眼。让陈思悟后，来向鱼山闻梵。
下水船 洞庭晚泊，望团山,清末民国初,易顺鼎,总是愁人料。谁说湖天秋好。唤起诗心，水杨柳外残照。晚晴杪。微见团山白庙，霜空隔磬难到。布帆远，鹭影飞同缟。似带离魂飘未了。苔石横波，云根一半都老。落霞悄。几点摇红疏蓼，今夜侬来系棹。
洞仙歌 湖天望月,清末民国初,易顺鼎,柳家井畔，感传书无路。雾阁荒唐吊龙女。便一枝、横竹吹入湖烟，平波上、惊起老鱼秋舞。下界忒无聊，我劝银蟾，飞到人间最空处。身世玉壶中，诗意高寒，曾遍染、湘天风露。都说道今宵月朦胧，偏照出离愁，者般清楚。
散余霞,清末民国初,易顺鼎,十年受尽才名累。枉落霞秋水。今夜愁抱云和，吊潇湘帝子。无端月明翠被。念鄂君千里。过燕又写相思，满湖天人字。
渡江云 秋帆,清末民国初,易顺鼎,隋堤宫锦后，南朝无命，春影不生还。送春元自苦，况送离人，更送送秋船。空遮雁路，怎未将、别路都拦。谁写出、杜陵诗意，白鹭上青天。愁边。暝枫江馆，衰柳湖楼，过凉阴几片。应错认、斜阳坠也，倦倚红栏。一痕认取新来破，是伊家、望眼能穿。归定准，东风吹到花前。
清波引 秋橹,清末民国初,易顺鼎,听风听雨。更听到、者回柔橹。酒亭灯暮。此时正难住。向远递秋响，知在鱼天何处。已教愁满空江，再添个、雁儿语。霜波晓路。又摇梦、向那岸去。水边人寤。数声过红树。何年买渔艇，单唱云山韶濩。试指船背斜阳，菊花开否。
潇潇雨 秋篷,清末民国初,易顺鼎,春堤曾小泊，一篷儿恰在柳阴中。乍蜻蜓飞过，鸬鹚立满，剪剪西风。误入芦花深处，秋雪压难松。还被枫人觉，堆上愁红。坐稳也如牛背，只横吹短笛，换个渔童。写浮家图画，斜照旧衫烘。又层层霜月围紧，掩船窗灭烛听孤鸿。江南路，漫敲疏雨，酒梦惺忪。
定风波 秋缆,清末民国初,易顺鼎,怅垂杨、不系春船，丝丝枉织怨碧。蠹树心空，鸿沙爪静，留住烟篷客。旧移椿，已难识。云影潮痕换今昔。愁寂。被渔火照见，秋来陈迹。梦惊晚汐。看银鸥、睡处波才尺。唤绿蓑冲晓，忍寒乍解，一手霜华白。记追凉，藕花国。神女祠前正堕月。还忆。钓舟酣卧，任他横直。
满江红 湖汊写望,清末民国初,易顺鼎,行尽蘋乡，才得见、数间渔屋。正荒滩、炊菰扫叶，饭香初熟。青草湖船鸥避桨，黄茆野庙鸦争粥。问何人斜雨细风中，吹龙竹。有几个，云帆逐。有几个，烟篷宿。有几个、投书吊屈，牢骚如仆。纯是秋声鸿雁过，悄无春影鸳鸯浴。最怜他一转一重深，潇湘曲。
鹧鸪天 客自沪上归，言海上多传余艳词，赋此感旧。三首 其一,清末民国初,易顺鼎,澹墨浓愁写数行。妓楼僧院酒家墙。西陵松柏盟苏小，南院桃花吊李香。珊作架，锦为囊。少年别样冶游装。鸳鸯乞句题红藕，鹦鹉征诗赠绿杨。
鹧鸪天 其二,清末民国初,易顺鼎,忽脱鹴裘贳酒还。迷花结习欲全删。参来嚼蜡禅心定，写罢惊鸿赋手闲。披半臂，拥双鬟。此生孤负是红颜。梦和春雪消成水，愁比秋云积作山。
鹧鸪天 其三,清末民国初,易顺鼎,风语华言岂足凭。任人指定作明征。幽兰捏造三生眷，香草流传四海朋。骚下酒，梵旁灯。凡情艳想两俱冰。梦游仙曲无名氏，心出家庵有发僧。
多丽 为袁敬甫补悼亡,清末民国初,易顺鼎,玉卮娘，人间金屋难藏。是生成、雪肤花貌，海山别有家乡。九螭钗、两头敲重，千蝶帐、四角拖长。稽首情天，扫眉才地，镜台双笑伴檀郎。谁说道、书生无命，曾染杜兰香。还牢记、帕装端正，钏响荒唐。问因何、西东沟水，茂陵留句凄凉。抱愁眠、暗销龙骨，收影去、空费鸾肠。白燕秋飞，红鹃春哭，伤心不见殓时妆。料碧海、娥情定悔，夜夜照潇湘。虚博得、月归环佩，云想衣裳。
琴调相思引 十月十二夜,清末民国初,易顺鼎,玉貌仍同雪一般。桃红略减别时颜。任凭憔悴，也尽彀郎看。小影如魂当月坐，花间不信是人间。抱来才慰，真个未成烟。
一丛花 十三夜,清末民国初,易顺鼎,美人生性耐天寒。常恁袖儿单。凉阶小雨扶花立，红泪洒、秋海棠边。玉笛供薪，金钗换酒，一例嫁邯郸。斜扉闭月指轻弹。不躲应门鬟。绿窗软语兜鞋处，沉吟久、蹙断眉山。鹦鹉心多，蟾蜍眼独，今夜出来难。
凤栖梧 湖中夜听风涛，有感,清末民国初,易顺鼎,人与蛟龙同不卧。如许秋声，涨得湖天破。湖水湖风相唱和。半空纯是离骚些。紧靠篷窗人一个。昏黑为天，惨绿为灯火。他日思量眉定锁。不知今夜如何过。
凤凰台上忆吹箫 岳阳废楼寒眺,清末民国初,易顺鼎,耄柳藏烟，髡芜待雪，湖天秋意难禁。正落潮新岸，睡冷沙禽。倚槛慵抬望眼，怎能穿这段阴阴。愁来也、原无避处，况是登临。沉吟水边，胜赏已不见，高楼倒影波心。叹神弦仙笛。一样销沉。人在吴头楚尾，对孤云时序侵寻。还添个、潇湘雁儿，九辨遗音。
喜迁莺,清末民国初,易顺鼎,水拖裙，山拥髻，相对夕阳中。暮霞无奈似芙蓉。皮偏向楚天红。江岸幽，频极目。指点几间茅屋。女儿生小住堤边。消受绿杨烟。
念奴娇 乘月江行,清末民国初,易顺鼎,楚天空阔，尽收入、四扇船窗非小。柔橹声中浑不让，七里桐庐放棹。水欲无烟，山疑有雪，原不因霜缟。乾坤清气，此时归我长啸。明日鼓角黄州，英雄词客事，只供凭吊。江月依然，应念我、不似当时年少。长笛家山，短篷身世，写出凄凉照。惊他飞雁，芦边误认初晓。
庆春宫 桃花夫人庙,清末民国初,易顺鼎,帝子湘花，女郎山木，倩魂休叹无归。润脸烘霞，酥胸映雪，空留玉座苔衣。搓红汉水，尚染出年年夕晖。一般流恨，分付春潮，莫到蟂矶。楚宫泯灭全非。剩命比西施，名过南威。旧国鹃啼，新人燕笑，东风搁泪慵飞。沉香妖艳，问何似伤心马嵬。弄珠月侣，荐枕云神，小队依稀。
念奴娇 夜游赤壁，用坡翁元韵谱之,清末民国初,易顺鼎,霸图销尽，问江上、犹剩当年何物。不死英雄，凭仗此、吴楚中间石壁。铜雀无春，赤乌无火，飞起芦花雪。烟涛万顷，白鸥独立奇杰。还想坡老扁舟，携尊来吊古，狂歌初发。文字精神，都写入、月色江声难灭。我亦登临，高寒浑不管，天风吹发。题辞未敢，兹游聊记年月。
青玉案 小姑山,清末民国初,易顺鼎,天人玉立妆初试。只一片，云为婢。娥月映来同不字。无媒也好，无郎也好，没个堪相配。妆楼绝顶藏空翠。淡扫蛾眉朝上帝。小镜吴波照梳髻。乔家姊妹，蒋家兄妹，都住江南地。
满江红 所租艇名满江红，即以此调赋之,清末民国初,易顺鼎,小小红船，恰好是、吴江平底。早倚作、风波同命，水云知己。但得南人如使马，不愁西子难随蠡。到中流、篷背响诗声，鸥飞起。高七尺，伸腰抵。宽五尺，摩肩挤。算最堪惊者，四边无地。白月一床渔器具，青山六代侬行李。快撑开、蠡壳两旁窗，山来矣。
采桑子 江行写怀，敬步家大人见忆韵,清末民国初,易顺鼎,江程也似容园景，远树如洲。小屋如舟。不到天涯不信愁。雁儿引得人回望，行尽吴头。费尽湘眸。细雨梅花上舵楼。
天仙子 江上逢过雁，敬借家大人韵,清末民国初,易顺鼎,过雁精神偏百倍。不管愁人篷底睡。欲烦相寄一封书，明日至。侬乡里。后日榕城山翠里。君去洞庭波正起。听水听风方未已。思量何物赠行装，枫叶醉。红如此。都是天涯红泪耳。
卜算子 岁暮江空，羁怀无俚，敬借家大人韵写之,清末民国初,易顺鼎,别泪绛于枫，病脸黄疑菊。剪得垂杨没一丝，直恁霜天毒。沿路访梅花，暗里东风促。愁到今年欲尽时，又把春来续。
南乡子 其一 将抵白门，敬借家大人韵,清末民国初,易顺鼎,剪出翠蓑新。夜夜空江卧冷云。我与梅花同一样，艰辛。风雪天才过几分。何处玉箫闻。更向前头访艳魂。听说南朝花世界，无存。绿减秦淮水半身。
南乡子 其二 野泊值小寒日，敬借家大人韵,清末民国初,易顺鼎,楚尾更吴头。篷影如云暝未收。雁与间鸥同渚卧，休休。出处途分漫代筹。沽酒向津楼。隔岸风灯乱醉眸。客里小寒春又近，堪愁。一派江声尚送秋。
采桑子 忆容园，敬借家大人韵,清末民国初,易顺鼎,难忘最是敲诗处，春绿琴台。午翠书斋。时听穿云鹤响哀。今宵便向容园去，梅影横阶。月浸苍苔。梦到山扉已半开。
踏莎行 其一 江南夜泊感怀，敬次家大人韵,清末民国初,易顺鼎,缆影鸥移，篷声雁到。忽惊月出当空早。茫茫多少六朝愁，和秋涨得江天饱。事与花残，山随地老。何人更唱江南好。明朝准备要销魂，白门衰柳啼鸟道。
踏莎行 其二 晓发梦归，次前韵,清末民国初,易顺鼎,树拥云眠，潮飞雪到。似闻起语舟人早。啼乌催得酒醒时，霜华已打孤篷饱。客夜多寒，离天易老。千般未抵还家好。五更乘月度蛮山，鸟和梦影来争道。
南乡子 自题洞庭看月图，敬用家大人韵,清末民国初,易顺鼎,洗出水都新。鱼地蟾天只一云。我料嫦娥居碧海，愁辛。来觅英皇话夜分。骚唱更微闻。万古灵均欲返魂。悔把龙宫青玉笛，收存。吹得潇湘月满身。
金缕曲 泊皖城，忆张紫帆，三次前韵,清末民国初,易顺鼎,空翠浑无界。猛推篷四围山色，乌飞犹碍。想见诗仙吟眺处，湘管一枝曾带。认云气都经刻画。眼底长江东下急，问何能流出兴亡外。且还我，看山债。迎江塔影岿然在。怅难寻夕阳天末，楼名镇海。三国六朝如梦过，禁得英雄几醉。早付与风飘雪洒。不解近时何意绪，但茫茫总觉愁来会。怀古恨，共君悴。
绣鸾凤花犯 湓浦江上得水仙一本，姬人限以周公瑾韵赋之,清末民国初,易顺鼎,似当年，退红更见，犹余洗妆泪。水窗幽意。看小影如魂，明月能记。冰弦听到无生际。葱尖飞恨起。来伴渡江桃叶，矮篷春雪底。浔阳苦竹漫为家，孤芳品，合配灵均湘芷。仙不去，却恋人间何味。天涯且漫悲沦落，肯今夜、焚香同鄂被。须替尔，横安一位，岁寒三友里。
无闷 江南道中孤舟逢雪，荒寒情事，略见于词,清末民国初,易顺鼎,斗大烟篷，拳大雪花，同把孤愁压定。正短柳昏鸦、弄成风紧。没个人家卖酒，枉踏遍溪桥三叉径。感他一雁，寥空送响，似来相问。清景。白门近，说旧苑春迟，万红无信。但做出、南朝那时宫粉。今夜凄凉月子，向离恨天边寻梅影。把玉笛、吹破江云，不管暮寒成阵。
琵琶仙 将踏雪白门，用白石吴兴词韵写意,清末民国初,易顺鼎,家在何村，问飞到、可是江南黄叶。溪路双桨敲冰，烟丝舞愁绝。兴废事、梅花不管，那知有六朝啼鴂。废苑红绡，柔淮绿减，商女能说。待收拾、毡笠狨鞍，要游过、明年放灯节。压遍紫骢蹄印，认桥通皂荚。何处觅、歌楼十里，拥玉人、坐看春雪。误道风柳吹香，酒徒将别。
临江仙 赋枯柳,清末民国初,易顺鼎,剪尽柔丝飘尽絮，白门风色年年。江南何梦不成烟。玉骢来死后，银燕别生前。几处红楼飞雪里，痴心犹当搓绵。绿云忆否旧垂肩。美人都削发，无语证枯禅。
忆黄梅 江雪思家,清末民国初,易顺鼎,墙角垂杨绿剩。岸觜误，枫红尽。凝望酒船来，一晌等此际。江天便飞鸥也没，芦花里、几个乌篷厮并。梦归迥，故山扉刚掩定。玉瓶汲墙阴井。月华端正鹤初醒。痴绝园童，要扫开梅影。寒翠满修竹，吾庐三径。
柳梢青 荻港即目,清末民国初,易顺鼎,独木桥斜。做成寒色，几点昏鸦。疏树西山，夕阳江寺，残雪人家。问伊浪只淘沙。怎淘去年华梦华。柳已无丝，枫还有叶，梅又将花。
八归 雪中登鹊矶寺,清末民国初,易顺鼎,苔藏绿篆，枫堆红锦，僧影冷坐瘦石。暮寒似恋无人处，更把几层砖塔，舍为鸦宅。竹里穿来惊路断，早四面都围青雪。最爱听、脆响敲时，误道玉钗折。幽绝还堪眺远，蟂矶荻港，指点风帆如叶。一鸥飞处，一豚吹处，浪与芦花争白。叹浮生似梦，且办孤琴两吟屐。愁来否、试凭高看，六代青山，如今华了发。
贺新凉 采石太白楼，用洪稚存、黄仲则两家集中太白墓原韵,清末民国初,易顺鼎,江月都愁老。何苦向南朝一带，照他凭吊。采石荒矶闲系艇，有客倚阑而眺。谁看见吴宫花草。楼影千年流不去，缓商量毕竟诗人好。须记取，醉中稿。狂吟那顾先生笑。为神州骚沉雅坏，特来相告。更问锦袍归水后，清气收还多少。可许我骑鲸三岛。如此江山浑寂寞，但风帆几点和沙鸟。怀古意，怎生了。
望远行 采石步仲则元韵,清末民国初,易顺鼎,骊宫百亩。谁压定，不许潜蟉飞去。赖此云根，一拳怪石，守御奔涛如戍。偏让当年，王气轻销龙虎。怎送完兴废，单留愁住。愁处。指点英雄陈迹，战垒与、寒鸦同数。姑孰山多，历阳城远，分作两行红树。且把南朝撇过，乌江北望，更吊亡秦三户。剩一楼风月，谪仙长据。
十拍子 雪月夜起望江涛，慨然有作,清末民国初,易顺鼎,皓魄西生易没，长江东去难还。多少精灵来更往，总在寒云断苇边。一灯红不然。两岸沙明似昼，中流浪涌如山。谁把鱼龙千古雪，洗得英雄白骨寒。月华都怕看。
子夜歌 游莫愁湖，并展徐中山、曾文正遗像，湖上有王壬秋丈楹帖，辨莫愁非妓，与鄙见正同，词中因并申此意,清末民国初,易顺鼎,想当年、是何玉貌，今日问名犹艳。早赢过无愁，六代四纪，明皇不算。蒋妹第三，桃家行二，住处都非远。到春时相约湔裙，只怕鸳边月底，影儿还见。却因甚一双太傅，苦要前来厮占。闻道西湖，一双少保，有小青为伴。信千秋胜地，英雄儿女分半。此水冰清，其人可想，休当秦淮看。笑南朝宫井，胭脂辱痕难浣。
八六子 秦淮雪后，一碧成冰，万影都销，凄然赋此,清末民国初,易顺鼎,扫微波。泪华冰透，脂痕雪艳消磨。记一绿流云不断，万红行雨曾过，影儿有么。官河残粉犹多。葬玉浑教成冢，销金莫更名锅。懒重问、画船如燕，茜衫如蝶，而今不许，私留月住，谁能暗把春窝。奈愁何。青溪夜闻鬼歌。
木兰花慢 题莫愁湖,清末民国初,易顺鼎,指垂杨影里，曾住过，六朝人。奈艳极生愁，琼花过斧，玉树供薪。朱门。已无双燕，让寻常百姓玳梁存。红藕鸳鸯消夏，碧桃蝴蝶嬉春。香魂。水为传真。化一朵，石城云。算只有当年，破瓜时候，略皱眉痕。湖名。未同西子，笑伊家常对若耶颦。闻道年年风月，管租更有王孙。
蝶恋花 翠微亭,清末民国初,易顺鼎,绝顶天风闻粥鼓。红笠青鞋，小伴枯禅住。万点愁来如密雨。和鸦飞满无人处。六代离宫留寸础。玉砌雕阑，付与东流去。二水三山都易主。斜阳尚恋前朝树。
六州歌头 金陵吊古,清末民国初,易顺鼎,金陵雪后，来访帝王家。龙和虎，莺和燕，豕和蛇。剩栖鸦。此日经行处，白门市，青溪埭，红板路，乌衣巷，寂无哗。欲问秦淮，旧院烟笼水，水更笼沙。甚当年商女，沦落也天涯。一曲琵琶，后庭花。念陵十一，楼十四，阑十二，暮云遮。鹦鹉墓，麒麟冢，草交加。树槎牙。废苑都栽菜，新编出，竹篱笆。儿女泪，英雄血，尚留些。不解长江何意，浑淘尽、六代繁华。但凭高希望，斜日大如瓜。吹起寒笳。
离亭燕 独行金陵山水间，赋此凭吊,清末民国初,易顺鼎,过了降旗无数。留着酒旗如故。儿女英雄哀怨事，都付吴船白纻。天堑险何曾，多少渔翁飞渡。山是愁痕吹聚。水是泪痕流做。青史成堆堆不了，堆作几堆黄土。如此好江南，让与斜阳来住。
小桃红 买碧桃二本，供之莫愁小影前，赋此纪事,清末民国初,易顺鼎,粉染南朝白，脂染东风碧。犹想当年阿侯，生小脸痕靧雪。把红儿供养郁金堂，要沾些福泽。旧作王家妾，今作卢家客。曾住乌衣玳梁，双燕也还认得。错疑他姊妹嫁欢来，惹个侬愁绝。
迈陂塘 雨花台吊古，用黄仲则白纻山元韵,清末民国初,易顺鼎,满金陵，谁相识者，出城聊伴梁武。马头飞起残山雪，似学天花乱舞。杯独举。笑王气，成烟冷到龙和虎。空花无据。算一样南朝，何处行乐，此老计真误。才知道，为着兰成一赋。不然写向何处。几间萧寺零星在，犹算伊家片土。斜照苦。又送得，侬家笠影鞭丝去。归途趁取。怕暝色昏黄，西州门外，容易打更鼓。
南浦 泊镇江，用黄仲则此题此韵,清末民国初,易顺鼎,鱼龙何事破工夫，万里送愁来。到此划然此去，海雪涌千堆。绝不惊心佛鼓，被风涛赚得也成雷。指江山金粉楼台。金碧都是劫余灰。试解腰间紫竹，把鱼云蜑雨尽吹开。一笑者般形胜，能费几朵才。红煞夕阳悬北固，英雄不见使人哀。趁今宵明月招邀，浮玉共倾杯。
念奴娇 登金山绝顶，次陆放翁招韩无咎游金山原韵,清末民国初,易顺鼎,尺筇犹在，笑顽仙何必，身骑黄鹄。倒瞰蛟宫惊欲坠，落日烧红如烛。北去云帆，西飞月镜，怪底人生速。翛然青气，白鸥才是吾属。欲写转眼南朝，荡胸东海，恨山中无竹。更为坡翁诗在上，漫教轻续。三两渔踪，一双僧影，占断江天绿。妙高台顶，破空聊弄青玉。
采桑子 扬州吊古,清末民国初,易顺鼎,词人帝子归何处，大业繁华。小杜才华。吊过宫斜又狭斜。岭红堤翠浑如旧，开尽梅花，落尽杨花。只换南朝不换鸦。
扬州慢 舟泊广陵，用白石道人原韵赋感,清末民国初,易顺鼎,远树髡烟，冻沟胶雪，过江第一邮程。叹隋家万柳，总未返春青。想前度红桥战火，玉箫低哭，月也愁兵。让秋坟、诗鬼年年，来唱芜城。竹西响寂，只黄昏吹角还惊。甚镜国居鹦，脂天过马，冷换柔情。大业繁华影子，如萤绿，堕水无声。怕樊川重到，珠帘旧路都生。
望江南 题扬州画舫录,清末民国初,易顺鼎,衫色碧，唤玉上歌桡。帘卷十三都袅袅，桥横廿四总迢迢。分外月华高。寻芳晚，胜地已无聊。红芍楼台千日酒，绿杨城郭万家箫。春影让他描。
忆江南 其一 舟行淮阳高宝间，即事,清末民国初,易顺鼎,江北好，牧笛杂渔讴。平底橛头船放鸭，高前丸髻笛呼牛。画出野塘幽。
忆江南 其二,清末民国初,易顺鼎,江北好，少妇也能勤。市远预储新岁酒，家贫不典旧宫裙。髻挽六朝云。
忆江南 其三,清末民国初,易顺鼎,江北好，万柳照明漪。黄月有鸦啼坏叶，绿云如马系残枝。想见冶春时。
忆江南 其四,清末民国初,易顺鼎,江北好，堤上晚晴初。无数行人无数雁，一重斜照一重湖。中有客帆孤。
喜迁莺 露筋祠,清末民国初,易顺鼎,灵旗风大。怅春阴换尽，都飞凉霭。鱼地铺冰，蟾天浸月，不照寻常眉黛。小蚊已辞秋帐，成就芳名百代。泪休洒，自翠蛾无恙，青蝇安在。香街。飘水佩。闻道花时，开遍祠门外。旧内钩斜，南朝脂井，应笑此湖清太。红颜尽成庙食，命薄生前何害。柳丝待，待系船重到，绿云如海。
探春慢 客邸度岁有怀，用弁阳啸翁修门度岁元韵,清末民国初,易顺鼎,雪椀催茶，风帘转蒜，煮水地炉亲候。骄马精神，闹蛾心性，事事而今非旧。灯影尚相思，肯伴我冷红如豆。偏教照出无聊，人与梅花同瘦。故国歌云舞绣。正蟾锁窥香，凤钗敲酒。品竹声寒，吹兰气热，小小玉箫随袖。此去一程程，偏遇着返魂新柳。只怪春人，梦中旋又分手。
扫花游 其一 吴门早春和文十叔问韵,清末民国初,易顺鼎,听风听雨，向江上吴宫，又还听雪。早梅未折。怕因循过了，试灯时节。软玉年华，似被昆刀暗切。澹黄月。唤花外笛声，吹起三叠。人远芳讯绝。忆载酒横塘，那回鸳楫。画篷一叶。怅秋娘渡口，水寒筝咽。应被春嗔，旧日心情顿别。艳悰歇。对天涯梦云休说。
扫花游 其二 初春江上载酒，有怀,清末民国初,易顺鼎,断云做暝，正水驿无花，画船来悄。雪残未扫。看阊门半掩，那知春到。久欠西施，莫共吴王斗草。系孤棹。叹人远五湖，归雁都杳。心事空缥缈。对残霸宫城，旧家池沼。追游趁早。画十年影事，东风吹帽。江上初梅，笑我垂垂欲老。暮寒峭。问青篷载愁多少。
征招 春感，和叔问韵,清末民国初,易顺鼎,冷吟照影江南水，十年为春先瘦。寂寞负莺花，叹生涯依旧。姑苏人去久。空怅望行云归后。草色拖裙，梅痕堕粉，断魂时候。骄马洛阳街，歌楼热、曾携玉箫随袖。吹尽少年心，怪东风偏骤。绿蓑冲雪又。何处是五湖三亩。看愁与新柳争春，染嫩黄如酒。
齐天乐 其一 答叔问，和原韵,清末民国初,易顺鼎,江山总是伤心地，春来怕骑骄马。少日情怀，久如死月，才向天边生霸。华年可借。拚流落东吴，妓阑僧社。频感词仙，飘零泪墨酒痕写。苏台柳酣花冶。便红襟白项，乌燕都雅。病榻光阴，欢场影事，赚得香桃一把。客何为者。听恩怨吹多，玉箫声哑。水阁挑灯，待君同夜话。
齐天乐 其二 叠韵,清末民国初,易顺鼎,五陵结客而今倦，飘零少年裘马。曲唱黄骢，尊倾绿蚁，曾醉汉家丰霸。头颅可借。感前辈荆高，与人宗社。流落江南，酒徒肝胆向谁写。鱄离侠同疆冶。怪姑苏儿女，空剩柔雅。泪洒春红，真娘墓上，蝶粉斜阳一把。君原健者。怎燕筑吴箫，两般都哑。莫把雄心，对他莺燕话。
齐天乐 其三 再叠韵,清末民国初,易顺鼎,废池乔木言兵倦，窥江久无胡马。故苑莺啼，荒邱虎踞，凭吊当年残霸。东风似借。叹燕子光阴，又催春社。万感如云，诗痕梦影水边写。烟光远欺梅冶。有旧家亭馆，裙屐妍雅。紫曲迷香，青帘买醉，趁取金尊共把。歌翻白者。怕柔橹无声，山塘都哑。六柱吴船，听他渔女话。
齐天乐 其四 三叠韵,清末民国初,易顺鼎,乞充水手天应诺，平生使船如马。椎髻蓬头，他年汛宅，共载高人鸿霸。僧楼许借。约净侣谈禅，更开莲社。橹唱钟声，胜于丝竹与陶写。干将莫邪欧冶。早销他剑气，铸作三雅。唤起从前，英雄儿女，瘦骨都无一把。与君听者。怕啼尽东风，杜鹃声哑。有约壶天，买春茅屋话。
齐天乐 其五 梦雨初醒，讨春尚慵，叔问词来，依韵继作,清末民国初,易顺鼎,探春人去知多少，青篷虎山桥下。闻道西崦，花天雪海，万一玉梅都嫁。堆盘菜把。约挑荠廧阴，嫩寒休怕。病榻枯吟，茶烟如水梦回乍。吴宫久无片瓦。纵西施䋞得，谁与论价。一角苏台，垂杨影里，可有阑干红亚。东风尚大。莫吹起春愁，流莺低骂。魂断江南，小楼听雨夜。
凤凰台上忆吹箫 其一 初夏感怀，和函楼韵,清末民国初,易顺鼎,燕燕莺莺，风风雨雨，江南自古愁深。看馆娃林苑，吹尽红英。锦瑟年华虚度，肠断处、贺铸孤吟。横塘路，碧天如梦，总是春阴。轻轻。把春送了，千万缕垂杨，难系离情。指一天飞絮，我我卿卿。画舫游人似织，谁知道有客伤心。伤心泪，和他暮潮，暗打空城。
一剪梅 渎川舟中听雨,清末民国初,易顺鼎,画舫烟波听雨幽。鹃梦红收。鸥梦青浮。江湖白了酒人头。昨夜高楼。今夜扁舟。泪洒梅天不自由。欢也如愁。春也如秋。尊前枨触少年游。二十扬州。三十苏州。
卖花声 元墓晚归，月黄风黑，纪之以词,清末民国初,易顺鼎,风力欲生棱。衫化春冰。寺前蛙语沸湖塍。除却秋坟山鬼外，一个枯僧。老树络幽藤。万绿鬅鬙。凉萤已坐豆花棚。画出吴天愁影子，黄月如灯。
八声甘州 登灵岩，和吴梦窗韵,清末民国初,易顺鼎,倒阑干入海古台边，珠帘夜飘星。葬红楼金屋，春空笑语，花影如城。屧廊无人照水，浪卷太湖腥。一阵东风过，都是秋声。蠡网千丝可借，待招来艳魄，相惜惺惺。看镜中天地，吴越一家青。浸残霞、燕窗莺户，问何年、舍作白鸥汀。斜阳里、独寻僧去，辇路苔平。
扫花游 游怡园，用张玉田韵,清末民国初,易顺鼎,檀栾婀娜，蘸金碧楼台，片云初晓。帘栊窈窕。有千莺万蝶，旧家亭沼。镜里落花，闲看鸾翎自扫。复长啸。坐竹馆弹琴，黄月来照。绛都春浩渺。称想管蛮笺，题句逋峭。词仙纵老。倚蓬山不许，人间秋到。玉尘谈玄，客比晋时更好。绿烟悄。问瑶愁、洗空多少。
浪淘沙 自阊门放舟虞山,清末民国初,易顺鼎,波软画桥明。客思鸥轻。官河柳外放船行。一树斜阳红欲湿，水样蝉声。画里好江城。远岫青横。想伊眉眼更盈盈。山色多情如旧识，翠扑帘旌。
洞仙歌 丹阳道中寄内，用东坡改蜀主词韵,清末民国初,易顺鼎,龙须八尺，有卿卿香汗。岂料而今泪痕满。镇孤眠、篷背星斗纵横，还认作、花影满身零乱。玉阶前夕坐，携手银床，屡问归期指河汉。江上倚红楼，分付西风，要早把、峭帆吹转。待宝枕纱幮一番秋，拚守住凉宵，万金休换。
玲珑四犯 寄吴社诸子，用白石韵,清末民国初,易顺鼎,白月照歌，青春呼酒，当时欢意何许。小阑花影下，一夜箫声古。黄金问谁买赋，祇投书吊他湘浦。万里清游，百年幽恨，都是楚骚苦。阊门柳深无路。坐微波水榭，残照当户。山川空自好，独客飘然去。明朝莫倚西楼望，有人在秋边行旅。愁寄与。蘋花说、鸥天没侣。
沁园春 放舟大江至焦山，还，登北固甘露寺,清末民国初,易顺鼎,乘一叶舟，放乎中流，岂不快哉。正海门无路，渔帆似雪，江天有寺，佛鼓如雷。芦荻萧萧，波涛滚滚，劝我须倾京口醅。粗豪甚，把南朝下酒，东海为杯。天风吹我南来。对如此江山怀抱开。笑金焦两点，一般俊物，齐梁六代，几个雄才。大帝龙蟠，寄奴虎踞，王气销沈绝可哀。斜阳里，且高歌击楫，长啸登台。
探芳讯 白门访蒋二窗,清末民国初,易顺鼎,客程悄。正湘怨侵弦，吴音随棹。访南朝山色，依然蒋家好。相逢坐说旗亭梦，欲哭翻成笑。几销凝，故国鸦多，天涯鸥少。重理旧时稿。记蛮雪红衫，燕尘乌帽。此日相如，应是倦游了。伤心词赋终何用，一样供凭吊。缉荷衣，翻恨秋归不早。
夜行船 纳凉秦淮桥上,清末民国初,易顺鼎,唤起南朝秋一片。坐鸥天、看他莺燕。越苎单衫，吴桃双桨，何限旧家疏散。帘影镫痕人语乱。画船归、水香吹遍。昨夜星辰，今宵风露，只博明朝肠断。
惜红衣 其一 莫愁湖看荷花，连句，用白石吴兴荷花韵,清末民国初,易顺鼎,树影团云，楼阴压水，午风无力。卷上晶帘，凉鸥梦痕碧。芳情楚楚，应解念漂零词客。愁寂。单舸闹红，有鸳魂栖息。青钱万陌。难买婵娟，空香久狼籍。何时载酒，小艇任南北。只让旧时丝柳，记得个人来历。怕满湖金粉，还做六朝秋色。
惜红衣 其二,清末民国初,易顺鼎,青盖迎秋，红衣坠晚，似嫌风力。脂粉清辉，圆冰射花碧。今宵载酒，谁念我江南愁客。人寂。吹过暗香，是伊家兰息。杨垂御陌。芝问天阶，侯封逊仙籍。鸳鸯一水，肯到白狼北。镜里可怜春好，旧日与谁同历。对者般花朵，空想莫愁颜色。
青玉案 清夜与二窗泛舟秦淮,清末民国初,易顺鼎,白门柳色青无恙。惯系住、桃根桨。水气如花香雾漾。虾帘奇卷，羊灯初上，四百琵琶响。吨魂又逐潮来往。月子多情照虚幌。莫听江边商女唱。一船风露，六朝烟浪，坐个愁人两。
三姝媚 泛秦淮，和二窗韵,清末民国初,易顺鼎,红楼过第几。唤乌篷寻秋，十三楼际。送了斜阳，怪画船都带，水情烟思。白雨跳珠，惊阵阵鸳鸯飞起。一曲鸥波，照影曾经，六朝才子。慵傍疏帘丁字。任隔舫吹来，鬓边花气。粉怨金愁，满天飘泊，暮霞如绮。眉月窥窗，知道我凄凉情事。葬尽春魂，不信青溪没底。
太常引 其一 秦淮遇雨，泊舟幽绝处，以此调写之,清末民国初,易顺鼎,斜阳忽失树间明。红堕听无声。遮断蒋山青。看云气、来从孝陵。溪光似镜，无人到也，沙鸟自梳翎。蟾界洗成冰。更洗出、鸥天水晶。
太常引 其二,清末民国初,易顺鼎,尊前爱听打荷声。鸳梦不须惊。天替我怜卿。赠万斛、凉珠定情。单衫唤酒，疏帘听笛，忽忆五湖盟。枕畔堕钗横。卧冰簟、银床看星。
摸鱼儿 秦淮河舫连句，用郭频伽荡湖船韵,清末民国初,易顺鼎,二千年南朝金粉，飘零今在何许。柔波依旧清溪曲。来载酒朋诗侣。弦与柱。把锦瑟年华，销向鸥边路。赋情谁与。有照水惊鸿，舞筵飞燕，同坐闹红处。筝琶响，替了江关战鼓。名花开落皆数。画篷解识新歌艳，不惯禁他风雨。眉黛语。赚山色窥奁，江上来飞渡。归程听取。是梦后真真，愁中小小，做就断魂橹。
台城路 骑登雨花台,清末民国初,易顺鼎,六朝秋在台城路，鞭丝十年重到。废苑离宫，残云剩水，禁得几回凭吊。天风浩浩。吹酒店青旗，戍楼红纛。鸦外无人，一僧负手看斜照。星星劫灰未扫。雨花零落尽，惟剩秋草。海市楼船，江关战鼓，只恐青山愁老。英雄去了。谁念我登临，承平年少。暝色催归，寺门钟动早。
念奴娇 玄武湖荷花，用白石韵,清末民国初,易顺鼎,藕丝国里，对湖山况有，同舟仙侣。谁把六朝金共粉，散满烟汀无数。断苇牵衣，瘦菱飘桨，万叶声催雨。无人寻到，白鸥来赠秋句。小艇摇入波心，花深不见，莫是逢仙去。惆怅莲歌何处听，惊起沙禽眠浦。红浪连天，绿云如海，多少香魂住。刘郎老矣，再来应恐迷路。
十六字令 寄玉可,清末民国初,易顺鼎,游。楚尾吴根遍访秋。心事悄，夜夜望牵牛。
探春慢 吴社诸子用白石韵连句见寄，和原韵答之,清末民国初,易顺鼎,吴市山塘，秦淮水阁，秋星同一分野。客袖啼红，奚囊背锦，赢得诗愁满马。多少尊前恨，对如此、江山慵写。月明吹笛青溪，蒋侯闲共情话。惆怅赋别苏台，空泪泫金城，丝柳重把。六代衣冠，百年任务，祇剩夕阳梅冶。酒醒浑无语，但梦逐、潮声东下。甚日西廔，挑灯还说今夜。
满江红 钟山谒明太祖陵,清末民国初,易顺鼎,手定山河，二百载十有六君。空留得宝城松吹，金瓦苔纹。蝉奏千般罗帐伎，鸦如几个锦衣军。断送他王气后弘光，先建文。孝陵路，村酒醺。灵谷寺，晚钟闻。早铜驼归魏，玉马辞殷。幸少牛羊童竖火，已无龙虎帝王云。与汉唐开国几英雄，争夕曛。
一萼红 忆吴门旧游，赋此解，寄社中诸子，用白石韵,清末民国初,易顺鼎,画桥阴。倚阑干唤酒，凉月晒斜簪。瘦鹤窥诗，老鱼听曲，花底残照初沈。话前度、梅边影事，有小小、枝头并栖禽。醉后乌丝，别时红帕，幽恨催临。何事片云吹散，把吴天一碧，换作湘心。箫市行歌，琴台坐啸，欢怨无处堪寻。已多少、青春浪掷，更休问、曾掷几黄金。好趁秋星渡河，不怕波深。
忆旧游 自金陵往鄂渚，月下宿江上轮舟趸船，感赋,清末民国初,易顺鼎,向吴头听笛，楚尾呼镫，万里风烟。一宿金陵渡，正乌啼潮落，白下门前。几多六朝幽恨，分付隔江山。也愁见而今，江城壁垒，海国楼船。飘然。未归去，怅艳冶销磨，客里山川。秋信浑如此，怕翠眉颦柳，红泪凋莲。水天二分，凉月照我共无眠。问冉冉秋星，可能飞到伊鬓边。
柳梢青 江行览古,清末民国初,易顺鼎,滚滚江流萧萧秋。荻苇寂寂汀洲。江上青山，已都愁老，还劝人愁。新亭涕泪难收。对风景依然楚囚。四海为家，六朝如梦，一样神州。
扬州慢 鄂渚晤沈大伯华，用白石韵,清末民国初,易顺鼎,黄鹤空矶，赤乌残壁，古愁渐满征程。看朝吴暮楚，隔数点山青。又如梦、东风过了，几人年少，巾扇鏖兵。问扁舟何事，年年来去江城。与君一笑，早相看华发休惊。剩白月飞觞，青天倚剑，犹赚豪情。倦客甚时东下，今宵梦、先逐潮声。怕秋云吹散，尊前幽恨还生。
忆旧游,清末民国初,易顺鼎,记鸾笺写韵，凤曲游仙，小住文箫。阁外山如画，试弓腰步屧，来看江涛。画阑旧时曾倚，香气未全销。怕一角斜阳，春人去后，红得无聊。檀奴惯离别，几陌上花开，江上萍飘。丞相祠堂在，似元都观冷，慵问栽桃。青丝上头，千骑无福比韦皋。渐老了周郎，负他初嫁人姓乔。
齐天乐 和白华，用叔问韵，时余将游庐山,清末民国初,易顺鼎,西风又起天涯路，吹残碧云如马。十载江湖，无人到处，惯与闲鸥争霸。一双不借。更庐阜寻僧，远投莲社。行路寻常，曹将军笔也难写。销磨旧怀艳冶。向荒台流水，空吊琴雅。夕跨苍龙，朝辞黄鹤，明日芙蓉手把。与君别者。莫只学人间，秋虫吟哑。五岳归来，早将书代话。
满江红 过镇江感怀,清末民国初,易顺鼎,滚滚波涛，惊心望、风云变色。算除却润州京口，无斯奇绝。虎斗龙争南北限，乌飞兔走东西没。只茫茫片刻对江山，堪头白。纵华了，头上发。休冷了，胸中血。问中流击楫，壮心谁切。两点金焦愁似我，千帆吴楚忙如客。蓦一声渔唱起前汀，鸥飞灭。
踏莎行 京口舟中作,清末民国初,易顺鼎,铁瓮楼船，银山戍鼓。江南江北愁来路。断霞鱼尾画金焦，残阳鸦背分吴楚。三十功名，万千词赋。英雄才子俱尘土。佛狸祠下听潮回，垂虹桥上呼秋去。
大江东去,清末民国初,易顺鼎,一拳庐阜，也还算、吴楚中间奇物。我自飞行南斗外，不藉丹崖翠壁。三石梁边，六朝松顶，瀑布悬秋雪。浩然归去，望云心似仁杰。翻羡陆弟周郎，石湖秋色里，扁舟徐发。五老香垆，遥送我、回首烟岚明灭。未报君亲，名山虽有约，敢云披发。人间事了，骑龙同捉明月。
洞仙歌 七夕后二日携玉可泛舟葑门荷荡观白莲，遇雨，用东坡韵连句纪游二首 其一,清末民国初,易顺鼎,功名马汗，与文章牛汗。赢得新霜鬓边满。问何如、一舸鸥国招凉，花世界、不管人间理乱。碧云香似海，沈醉吴王，鸳梦何知有秦汉。销夏古湾头，花落花开，千秋事、水流难转。喜坐对如花素心人，把绿意红情，霎时都换。
洞仙歌 其二,清末民国初,易顺鼎,天将白雨，洗环妃红汗。万颗凉珠玉盘满。看群仙、舞罢湿了霓裳，裙幅幅、都把青罗摺乱。闲人卿与我，纵苦炎歊，忧旱无心赋云汉。一笑听秋声，水叶风蒲，乾坤事、让他旋转。祇四壁花围五湖舟，学范蠡夷光，姓名先换。
摸鱼儿 丁亥七夕初返吴门，与同社诸子和白石辛亥秋期韵,清末民国初,易顺鼎,更能消、几番秋泪，银河将变眢井。流云一夜声如水，不许天孙安枕。幽梦省。似海上、仙山唤起冠未整。生衣渐冷。正暗露萧萧，飞星冉冉，秋信到斜领。通天表，肠断南朝沈炯。神仙富贵俄顷。人间总有痴儿女，岁岁针楼祈请。欢易迥。怅十载、江湖几并花外影。佳期莫问。趁小扇单衫，疏帘清簟，对坐惜光景。
念奴娇 以汉瓦当砚赠女弟玉俞，有词来谢，和韵答之,清末民国初,易顺鼎,玉烟瑶草，待呼龙来种，此田非石。何处汉家三十六，惟剩片云秋碧。助画双蛾，添修五凤，医得诗仙癖。冰蜍悲喜，素娥重见今夕。惆怅眉子弯环，小鸾去后，空向人间觅。何似团栾明月样，曾照当年太液。午梦堂前，未央殿上，天寿谁平格。东风一笑，漳台铜雀无色。
寿楼春 其一 和菽问秋感，用冯梦华同年原韵,清末民国初,易顺鼎,招西楼秋魂。正沧波雁瘦，故苑鸦昏。早是愁填碧夜，梦销青春。归伴我，牛衣人。洗布裙。河边天孙。但补屋萝疏，渡江桃远，锦瑟易生尘。吴王国，空斜曛。让渔樵野局，沙际开尊。十里江村暑退，豆花遮门。看万鸭，如归军。带绿萍。来栖篱根。拚买醉山塘，斜阳一痕。红上巾。
寿楼春 其二 叠前韵寄二窗金陵,清末民国初,易顺鼎,霜花腴还魂。忆灵岩唤酒，水瘦烟昏。更忆蛮江听雪，市桥沽春。都老了，翩翩人。旧屐裙。张循王孙。怅埋玉山川，销金岁月，环燕一般尘。秦淮曲，丁帘曛。共招凉藕国，翠雨飘尊。甘向红楼乞食，胜他朱门。黄月晕，围如军。照二萍。吴头吴根。空墨泪模糊，诗痕醉痕。凄满巾。
八声甘州,清末民国初,易顺鼎,向虚堂唤酒展生绡，风云画图开。想龙颜帝子，虬髯妹婿，几辈雄才。瀛洲缩成方丈，佳气郁葱哉。师友君臣感，旷古同怀。世事都如画耳，怅三巴故国，百粤高台。剩佣春织畚，踪迹似梁莱。幻空中指弹楼阁，怕神仙将相总尘埃。还输与万桃花树，偕老天台。
兰陵王 题徐梅隐湖桥春影图，用周美成韵,清末民国初,易顺鼎,玉箫直。慵立湖阴暝碧。春衫冷风外自吹，随带江南断魂色。诗愁满水国。来对闲鸥作客。看波底，垂柳落花，惨绿斜阳一千尺。苔边俊游迹。渐蝶粉飘衣，鹃泪凝席。窥篷黄月如初食。寻旧曲桃叶，更听吴语，红阑回首隔几驿。梦飞到桥北。幽恻。坠欢积。怕载酒人归，还比秋寂。垂虹读画情何极。且并舫兜扇，隔帘邀笛。鱼天空翠，向镜里，似欲滴。
齐天乐 吉祠秋集，分咏，得废池,清末民国初,易顺鼎,廿年乔木言兵倦，扬州旧游何许。瘦鹭窥肩，枯蝉感鬓，来对荒波自语。画阑在否。有飘泊春魂，落花曾住。不似宫沟，替人能寄怨红句。枯荷又兼暮雨。紫萍无赖甚，空自来去。太液秋风，昆明春水，回首汉家箫鼓。他时倦旅。怕一角寒漪，也无寻处。照影冰奁，素娥愁更苦。
醉太平 山塘秋晴，花圃晚集,清末民国初,易顺鼎,瓜棚豆棚。花塍菜塍。斜阳香雾如蒸。晕秋窗一层。琴僧画僧。诗朋酒朋。红阑隔水同凭。看人家上灯。
霜花腴 其一,清末民国初,易顺鼎,扣阑唤马恨玉钗，秋来不挂臣冠。朱户飞镂，翠微流水，今宵梦到俱难。雁绳暝宽。怕断魂犹在风前。甚吴天也替人愁，泪花飘雨一江寒。双鬓绿波曾识，怎萧然独去，照影如蝉。离墨偏浓，呼鸦题句，乱山为我铺笺。傍桥系船。对越娥妆镜婵娟。剩前头几树凉红，独欹霜枕看。
霜花腴 其二 再和前韵寄同社,清末民国初,易顺鼎,冷淞照影话旧游，霜枫醉倚貂冠。温酒帘栊，背花行李，闲鸥去住偏难。梦嫌水宽。问甚时飞到镫前。听春声似隔天涯，小楼吴语夜香寒。那时载人双桨，载秋魂一个，未蜕枯蝉。怨叶初红，愁波空碧，问他可寄人笺。隔云送船。谢远山眉黛娟娟。任苏台换尽斜阳，有情终耐看。
甘州 和社友用玉田韵赠别,清末民国初,易顺鼎,恨行云只解向天涯，无意蘸芳洲。正蘋花弄晚，南鸿西燕，相对悠悠。一样凄凉残照，明日莫登楼。载得情多少，分付扁舟。唤酒依然江上，把年华似锦，掷与轻鸥。看青山数点，点点是离愁。且休寄宫沟怨句，怕误他红叶尽飘流。西风紧，断魂难觅，都化戍秋。
桃源忆故人,清末民国初,易顺鼎,门前一尺桃花雨。因甚玉骢轻去。点点春愁如絮。飘到眉心住。灯边夜按红么谱。尘满翠弦筝柱。分付啼鹃代诉。宛转伤春语。
罗敷媚,清末民国初,易顺鼎,画帘梦颤丝丝雨，银蒜深垂。燕子归时。一点春寒恋被池。镜尘不锁双鸾影，红泪调胭脂。碧字题眉。小砑云笺写艳词。
满庭芳 观演剧,清末民国初,易顺鼎,凤帕笼春，鹅笙炙晓，歌尘影碍红楼。粉郎初到，纤指卷帘钩。谁把垂杨种遍，系香骢竟日勾留。应休怪行云遏碧，不向鬓边流。娇喉。才一试，人间燕妒，天上鸾愁。奈悤悤镜里，月散霞收。更借么弦传恨，料伤春也似悲秋。销凝处，青衫泪湿，肠断白江州。
国香 买兰数本，香韵绝佳，为赋此解,清末民国初,易顺鼎,碧槛移春，甚真香幻影，参透情根。屏边那回无睡，绿梦初醒。谁道灵均去后，向人天、不返秋魂。年时目成处，有个词仙，吹瘦鹅笙。真妃犹忆否，漫神皋解佩，别馆留簪。露寒烟悄，应念冷尽红心。还被东风一剪，剪愁痕、飘满湘云。凌波翠鸾杳，写入琴弦，江上峰青。
绛都春 为琴绮赋,清末民国初,易顺鼎,么弦独理。把万古东风，赚成商意。灯畔梦痕，镜里年华都如水。人天旧怨浑弹碎。算苦了粉郎葱指。鬘云夜堕，几番憔悴，萼华仙子。应是。海山韵杳，尽愁心、付与断红鸾尾。冷到玉徽，便觉相思真无味。桐丝一寸秋魂死。更休向、爨余飘泪。最怜兰恨将销，笼鹦唤起。
归国谣,清末民国初,易顺鼎,春去粉约，脂期愁里度。画栏飘满芳絮。瘦鹃啼不住。银屏梦云无据。艳宵容易曙。香骢知在何处。碧桃花外路。
天香 其一,清末民国初,易顺鼎,燕外芳丛，鸳边靓侣，花天嫩约重践。紫曲迷香，红么按谱，十幅凤帘低卷。眉心晕碧，镇飘出、愁痕两点。寒浅春衫乍试，谈深夜灯频剪。银屏殢云半掩。照筝堂、嫠蟾初满。漫倚缃桃话别，春魂太短。待与商量吟管。奈赋恨江郎病怀懒。一片笙歌，绿杨天远。
天香 其二 即事，柬京邸同人,清末民国初,易顺鼎,萍海鸥盟，花天蝶约，算来一例辜负。万里题诗，五陵结客，赢得头颅如许。青衫湿遍，已倦听、琵琶秋浦。迢递熊湘归梦，飘零凤城羁旅。应怜艳晨易午。尽招邀、俊游俦侣。埋尽英雄输与，软红尘土。为问鹴裘在否。直典到荷衣意良苦。枉把黄金，铸成愁语。
大酺 京邸送王梦湘下第旋济南,清末民国初,易顺鼎,对水边镂，花下馆，芳踪草草无据。艳才都减尽，只尊前添得，鬓丝如许。彩笔花残，青衫叶冷，憔悴凤城羁旅。飘零犹自好，问因甚啼鹃，尽催归去。又叙别筝堂，湘弦断雁，写成悽语。征轮还暂驻。愁回首、但见离亭树。君认取、银屏六曲。水叠云重，分明画出天涯路。料吟魂一点，直销到、乱山深处。谁念铜驼俊侣。转瞬东风，吹作海天萍絮。相思几回朝暮。
喜迁莺,清末民国初,易顺鼎,翠帘斜卷。又重憩斑骓，小坊幽院。镜里花悰，灯边絮语，一架缃桃门掩。倚扇双鸾罢舞，围席万莺争啭。趁今夜，正酒满花满，月满春满。池馆。寒初逗，钿车过尽，相对成销黯。烛拥红啼，衫凝碧唾，罗袖嫩香都减。只恐梦云难据，更恐歌尘易散。肠断处，是水远山远，天远人远。
长亭怨慢 送张荫庐下第出都,清末民国初,易顺鼎,是几度、愁鸾罢舞。月殢花留，镇无情绪。钿阁垂杨，等闲飘出别怀苦。嫩莺啼晓，似惯学、伤心语。倚遍笛边镂，悽绝更、送君南浦。凝伫。尽离筵一醉，酒醒玉骢何处。东风夜紧，又惊散、云鸿旧侣。有谁念、绝代才华，只赢得、十年羁旅。应梦到丰台，数点冷红吹雨。
新雁过妆楼 再为琴绮赋，时余将有海上之行矣,清末民国初,易顺鼎,嫩指调冰。弹不破、人天绿意冥冥。弦畔东风，吹冷万古瑶情。春梦和他鹦鹉忏，秋怀诉与凤凰听。漫销凝。催花羯鼓，弄月鹅笙。相思水荒山远，料移船海上，别调凄清。见说文鸾，而今也叹飘零。禅心几回拖逗，初不为琵琶肠断声。兰因在，伴华年、锦瑟修到三生。
惜分飞,清末民国初,易顺鼎,门外落红深一尺。梦逐玉骢难觅。今夜东风急。粉郎悬泪花前立。愁到眉山遮寸碧。吹裂璇宫旧笛。酒醒歌尘寂。断魂犹绕旗亭壁。
金缕曲 其一,清末民国初,易顺鼎,小院桃花雨。镇销魂湘帘半卷，数声啼宇。门外斑骓勾留旧，携手画阑私语。消受者酒边眉妩。绿鬓飘零维摩榻，算年来略解伤春苦。吹玉笛，甚情绪。筝堂夜按阳关谱。漫催成红悽绿怨，茜盟无主。十丈车尘宣南路，埋尽春愁几许。有多少云鸿失侣。一寸情天伤心碧，便微躯化石都难补。持此恨，竟终古。
金缕曲 其二,清末民国初,易顺鼎,门外天涯路。憩香骢绿沈小院，艳宵初曙。草长红心江南岸，一片歌尘乍度。甚粉约脂期都误。但骂东风真无赖，送侬归不送愁归去。空望断，凤城树。年来春梦浑无据。又悤悤旗亭折柳，三生萍絮。宝瑟弦僵瑶情冷，漫把孤怀浪诉。怕少个周郎能顾。只道芳颜须珍重，料人间尚有相逢处。抵多少，断肠句。
洞仙歌 偶见丰台花谱中有山阴王眉子词三首，因用原韵，依调继声 其一,清末民国初,易顺鼎,燕兰小谱，向东风细读。愿把黄金铸华屋。正霓裳舞罢，星驾归来，帘卷处、碧晕湘波十幅。王孙游倦矣，芳草天涯，乐府翻成望湘曲。璧月乍当筵，翠袖珠冠，还惊认、芳姿苕玉。待一角红楼上灯时，又修到三生，眼缘眉福。
洞仙歌 其二,清末民国初,易顺鼎,砑笺小字，倩流莺相候。一寸春愁酒边逗。看衣香引蝶，镜影招鸾，漫赢得、茸唾尚凝衫袖。茜纱窗下坐，伤别伤春，如此销魂怎禁受。耳语更多时，斜亸香肩，怕倚断、笙囊绿绣。嘱花下银骢莫勾留，但别后相思，寄侬红豆。
洞仙歌 其三,清末民国初,易顺鼎,春明门外，有数行烟柳。三叠阳关笛中奏。记银瓶索酒，画扇评诗，拚坐到、小院悄无人后。旗亭何处是，绿鬓飘萧，月地花天肠断久。徙倚画栏边，舞雪歌尘，料此际、正开檀口。剩欲乞当筵紫云来，要十万莺花，一齐低首。
逍遥乐 春草,清末民国初,易顺鼎,梦影黏云无据。和他恨天残碧，销沈今古。才逗歌尘，又惹离愁，迷却一条归路。年芳偷度。怕无端紫曲门荒，茜裙人妒。正分手短亭，绿暗烟雨。送了芳骢初去。留将嫩莺还住。甚年年野火，烧不尽断肠处。香堤尚记得，曾碍凤莲双步。依前衬波南浦，别怀慵赋。
金钱子,清末民国初,易顺鼎,镜里招鸾，一道舞尘香软。话离愁夜灯重剪。小字题蕉，恨红心太短。料得回肠，比回廊更多几转。拂柳穿花，曾认争春旧馆。又悤悤马嘶人远。寄语青衫，向绿波休浣。留住啼痕，化天涯梦云千点。
梦芙蓉,清末民国初,易顺鼎,钿尘不住。镇香街十里，软红成雾。绿杨天远，目送玉骢去。嫩鬟亲剪与，酒边多少分付。画浦停桡，又微波淼淼，催写断肠句。依约隔花窗户。梦遍罗衾，影事都无据。相思一点，犹挂凤城树。青衫怜倦旅。人天飘泊如絮。自别琼楼，应霞荒月老，慵对镜鸾舞。
瑞鹤仙,清末民国初,易顺鼎,绿杨天影窄。正人倚、东风玉骢嘶别。缃桃落如雪。把春愁吹入，紫箫都裂。低鬟半怯。向花前、带鸳亲结。最无端舞罢妆慵，点点暗尘帘额。记得。剪灯留话，倚扇传歌，旧家时节。仙蓬堕劫。有谁念，凤城客。尽瑶情易感，钿盟难恃，付与占床燕月。尚依稀一段，兰云梦痕未灭。
一枝春,清末民国初,易顺鼎,湖海平生，问几番憔悴，慵歌倦酒。坠欢偷记，付与绿笺红豆。颦春怨晚，料有个小眉清瘦。到而今寸寸相思，都挂短亭烟柳。情多易成孤负。甚江淹才尽，别怀依旧。禅心定了，更破暗愁拖逗。人天絮影，还怕是飘零未彀。应寻遍卅六璇宫，念奴在否。
眼儿媚 津门旅舍题壁,清末民国初,易顺鼎,十年吹笛短长亭。行尽夕阳程。等闲负了，梅边鹤梦，柳外鸥盟。醉中依约潇湘路，渔唱起江城。蓦然惊觉，天涯池馆，雨过霞明。
解佩令,清末民国初,易顺鼎,啼花莺晓，栖香燕晚，到临歧、尽换销魂样。若问天涯，料只在、个人心上。最难抛、被池红浪。低篷短蜡，官河听雨，似年时、黄昏罗帐。赢得飘零，算不负、浅斟低唱。检青衫、泪痕无恙。
春光好,清末民国初,易顺鼎,垂杨外，翠屏遮。谢娘家。记得门前开一树，碧桃花。流苏帐，掩银叉。销魂正玉臂笼纱。枕上江南春梦远，莫惊他。
台城路 其二,清末民国初,易顺鼎,湘栊软语红襟小，输他玳梁栖稳。载酒春愁，吹箫夜约，生怕钿期无准。花悰暗省。曾黛语眉传，脂香舌领。笑乞琼浆，云英低首意先肯。罗衫嫩寒初逗，歌尘萧散后，庭院人静。绿径穿花，红街步月，踏遍旧家帘影。兰堂漏永。料镜里鸾孤，衾边凤冷。多累卿卿，夜凉花下等。
天香,清末民国初,易顺鼎,镜窄妨鸾，炉宽费鸭，璇宫旧怨多少。碧簟铺冰，红帱界月，微露玉钗低袅。风前细语，漫吹入、粉郎怀抱。银屏锁花深靓，翠鬟窥树桥小。回头紫箫声杳。倚香篝、琼娘恨悄。留得春魂未断，绿杨天杪。纵有行云意好。奈钿阁深沈梦难到。一夜西风，锦鸳双老。
沁园春 申浦闻歌，赠花桂卿校书,清末民国初,易顺鼎,杜牧伤春，白傅悲秋，销魂黯然。正吴桥廿四，玉箫明月，蜀弦五十，锦瑟华年。金屋藏花，银瓶记豆，私语友人偎凤肩。凝情处，向红楼剪烛，翠港移船。歌云不堕尊边。漫一碧迢迢锁恨天。甚愁评雁诉，筝心太热，梦和鸾杳，钿约先寒。昙首三生，华鬘半劫，话到飘零都可怜。璇宫冷，怕霓裳舞破，空记游仙。
虞美人,清末民国初,易顺鼎,紫骝嘶过江南岸。嫩约悤悤变。东风不解惜杨花。吹落相思一点到谁家。屏山梦逐行云杳。别恨知多少。玉箫声里夜凭栏。输与小楼双燕话春寒。
酷相思,清末民国初,易顺鼎,镜里眉山青一寸。比梦里、屏山近。才打算归期还未定。隔着帘儿听，更倚着窗儿明。琼浆纵有云英赠。医不了、文园病。把锦瑟华年飘泊尽。卿是个、桃花性，侬是个、杨花命。
菩萨蛮,清末民国初,易顺鼎,银屏梦入江南远。桃花落尽无人管。何处避春愁。小红楼上楼。钿尘飞不住。惆怅芳骢去。才隔一重帘。便同千万山。
风流子 其一,清末民国初,易顺鼎,脆弦调锦瑟，江南客、憔悴惜华年。甚藏秋不住，琴心太窄，逢春欲避，带眼先宽。更无奈、浮踪飘絮，雪浅梦逗芜烟。听雨旧盟，伴鸥萍海，堕风新劫，骑蝶花天。前欢浑无据，青衫泪，孤负多少婵娟。一箧红吟蠹尽，俊语都删。只绣佛量丝，心皈悟后，笺骚费纸，身坠愁边。赢得玉箫声里，吹瘦词仙。
风流子 其二,清末民国初,易顺鼎,银屏谁记豆，江南曲、字字是相思。镇艳宵三五，璇宫桂约，华年二八，镜槛苕姿。殢人处、倚风吹凤，竹就月写乌丝。忍俊不禁，口脂偷度，讳愁无奈，眉黛先低。缃桃花边立，娇鬟亸，曾与密订芳期。算只红鹦眼见，绛蜡心知。怕误他万一，夜寒犹等，留侬再四，春晚才归。肯负郁金堂上，海燕双栖。
碧牡丹,清末民国初,易顺鼎,绣罢双鸾字。筝院靓，帘垂地。倚镜妆慵，传出脸情眉意。多事啼鹃，又唤春愁起。对离觞，总无味。画堂里，红烛销成泪。惊心绿杨嘶骑。月冷秦楼，箫声如诉憔悴。谁向屏风，写别程千里。几重山，几重水。
玲珑四犯 梅溪体,清末民国初,易顺鼎,镜里眉山，问收入江南，愁影多少。绀唾痕乾，满地嫩苔都老。一寸离恨天中，又度了、几番昏晓。甚紫房、深锁春魄，尘满定情词稿。蘼芜绿到销魂处，曾印凤鞋春小。旧恩新怨浑难诉，更被银鹦恼。还怕怯胆少眠，禁不得、夜寒花悄。算此情除却，西楼凉月，没人知道。
洞仙歌 再用梅溪韵三首 其一,清末民国初,易顺鼎,断肠词句，让银鹦偷读。一桁斜阳水边屋。把镜中，春影弦上秋心，都付与、小字回文诗幅。紫房春梦醒，脆管清筝，谱出江南懊侬曲。庭院悄无人，惊蝶翩翩，又飞上、搔头红玉。但记取仙城路休迷，怕前度桃花，妒侬香福。
洞仙歌 其二,清末民国初,易顺鼎,虾须半卷，是月圆时候。六角屏山嫩凉逗。正心经诵罢，眉史修成，漫惹起、竹里春愁盈袖。画阑袖手处，私语多时，酒畔回眸更消受。买得七香丝，除却平原，算只有、婵娟堪绣。到烟雨迷离送归帆，怕指点红楼，一灯如豆。
洞仙歌 其三,清末民国初,易顺鼎,珍丛销歇，镇分花拂柳。拟向东皇绿章奏。记琴心惜别，鬓影伤春，挨过了、一树碧桃开后。青衫无恙在，小杜才华，湖海飘零十年久。钿约古难圆，化作胭脂，愿镇日、不离卿口。且手擘红蕉写新词，拚地老天荒，相思白首。
金缕曲,清末民国初,易顺鼎,软语花边听。正商量个侬归计，矮鬟肩并。话到明朝销魂处，数点啼珠偷迸。更不管舞衫红沁。小院沈沈春如海，便缃桃落尽无人问。心上有，别离恨。明珰莫负年时赠。怎忘他弄娇体态，倚愁情性。纵倩张郎偷春笔，写出眉痕一寸。也难写相思一寸。回首秦楼箫声杳，算兰堂未抵蓬山近。应寄个，紫鸾信。
齐天乐,清末民国初,易顺鼎,神山一堕罡风劫，三生坠欢空记。黛恨难传，红情渐减，闲却笔尖眉意。伤春况味。又歌扇飘零，舞衣憔悴。惯听琵琶，青衫禁得几回泪。琐窗旧时啼乌，甚悤悤催换，镜里尘世。今夜西楼，半钩凉月，慵照彩鸾孤戏。愁妆印水。料翠被香残，紫箫声脆。梦到银屏，灵狸花底睡。
念奴娇 江南舟中作,清末民国初,易顺鼎,英雄往矣，对江山赢得，乱愁千斛。今古梦痕消不尽，付与败蕉残鹿。醉里征诛，愁边歌舞，画就兴亡局。欲书遗恨，南山可惜无竹。应念茂苑风花，台城烟草，萧瑟空云木。曾倚舵漏闲眺望，惟见暮帆沙骛。狸去祠荒，雀飞桥冷，悽断前朝曲。无情最是，秦淮一片寒绿。
贺新凉,清末民国初,易顺鼎,憔悴江南客。问六代繁华去后，竟无消息。一片孤城斜照里，剩有青山半壁。听打岸寒潮正急。龙虎销残莺燕老，便英雄儿女皆陈迹。聊付与，隔江笛。桃花暗抱脂痕泣。经几度移根换叶，嫩红犹湿。廿四桥边眉样月，曾照琼娘夜立。更不管玉箫声寂。流尽旧家帘幕影，恨秦淮总是无情碧。摇画舫，到烟夕。
瑞龙吟,清末民国初,易顺鼎,嫠蟾寂。曾照虎斗龙争，燕寻莺觅。谁知北府兵残，东山妓老，转头今昔。暮潮急。淘尽兴亡无数，零钗断戟。输他玉树春愁，琼花秋泪，一般陈迹。几度婵娟浩劫，珊床喋血，鬼苔腥碧。多少倩魂夜阑，犹抱春泣。干戈丛里，艳影搀云立。更休问、白门打桨，红桥吹笛。水阁凉蛙夕。冷波成缬，暗摇帘隙。暝宿销凝极。篷背雨、和愁乱敲芦荻。灯昏罗帐，有人相忆。
唐多令,清末民国初,易顺鼎,柳影蘸芳洲。珠帘半上钩。把璚箫吹向小红楼。燕子不知兴废事，漫相对，话春愁。江上锦帆收。花空烟水流。南朝旧梦付闲鸥。第四桥边还载酒，总孤负，少年游。
西河 金陵怀古，用清真原韵,清末民国初,易顺鼎,歌舞地。秦淮旧曲曾记。烧残玉树阵云红，春愁暗起。一弯眉月柳边楼，凤箫声远天际。画栏悄，谁共倚。筝船载梦犹系。银屏金屋几千家，都成战垒。断魂桃叶久飘零，相思惟见烟水。艳晨选醉锦绣市。望江南、芳草千里。酒醒不知何世。只斜阳、惨碧无言，相对惯阅兴亡，荒城里。
清商怨,清末民国初,易顺鼎,谁谱凤箫新怨。又玉楼春晚。分付凉蟾，画相思一点。料得翠扉双掩。回文句、字字和愁剪。镜里眉山，比天涯更远。
解连环,清末民国初,易顺鼎,窄鸳寻径。怅红栏半角，挂春无影。还记得、隔水幽坊，有唤酒轻盈，窥帘端正。蓦地相逢，卿一笑、惹侬千恨。到脸愁晕帕，唇语颤灯，坠欢重省。而今旧瓶碍井。算人随月远，梦与云近。回首处、紫曲门荒，但亸凤辞钗，破鸾留镜。换叶移根，应悔却、桃花心性。又见在、银屏睡起，翠鬟不整。
玲珑四犯 用姜白石体,清末民国初,易顺鼎,鸥话夜寒，雁惊秋瘦，催成愁色如许。魂从沙尾断，泪趁潮头住。荒湾旧横笛处。漫惊起、冷枫红舞。吴棹莼香，楚衣荷脆，飘泊甚情绪。年时小桃吹雨。记残筝水阁，同剪灯语。酒边身世断，寸烛消磨去。烟堤立马重呼渡。有谁念、空江行旅。凭记取。还须钓珊瑚海树。
愁倚阑令,清末民国初,易顺鼎,红阑外，锦鸳鸯。一行行。认取湘湾三百曲，是回肠。软波曾照啼妆。知他住、第几横塘。只恐江干黄竹子，又成箱。
扬州慢,清末民国初,易顺鼎,宝瑟弹冰，琼壶敲月，人天一例悲秋。记江南载酒，似小杜扬州。有前度冷莺犹说，挥金意气，惜玉风流。恨悠悠。便逐歌云，飞上秦楼。横塘暮雨，算而今听到孤舟。漫写怨琵琶，小怜无恙，重见湾头。谁信东园梦醒，花间蝶、不解春愁。乞坤灵、鸳谱璇宫，双证兰修。
惜黄花慢,清末民国初,易顺鼎,雁影亭皋。正低篷短烛，听雨枫桥。瑶琴弹碎，珠珰望杳，湘天锁恨，一碧迢迢。璇宫不递西风信，写秋意、偷付蘋梢。傍虹腰。冷鸳拥被，错认兰桡。谁怜卖药文箫。记仙城路远，桂简曾招。主家楼苑，霞荒月老，愁边笛语，误堕银霄。泪花洒遍芳沟叶，怨红字、犹恋寒涛。想云翘。眉山青到丽谯。
凤凰台上忆吹箫,清末民国初,易顺鼎,镜里鸾孤，箫边凤老，情天几度秋风。换摩登小劫，绮障才空。酒醒碧桃花下，春何处、蝶梦无踪。都灰尽、铜槃烛泪，一寸啼虹。筝篷十年听雨，漫减了苕姿，歇了兰悰。把聪明忏到，玉锁鹦笼。拟倩鹅笙吹恨，凄清意、说与璇宫。琴心冷、湘云夜愁，江上孤峰。
鹊桥仙 本意,清末民国初,易顺鼎,情波翠远，情天碧窈，鍊石灵娲难补。神仙何事两飘零，算多此、今宵一聚。璇宫兔杵，璇闺鸳杼。等是伤心儿女。细思毕竟胜姮娥，但守定、冰轮终古。
浪淘沙,清末民国初,易顺鼎,淡月掩金铺。凉到纱幮。吟秋小字刻庭梧。一夜霜娥刀尺急，剪尽湘芜。打桨尚江湖。倦听风蒲。花天梦影渐模糊。试向征鸿频致问，带得书无。
凄凉犯,清末民国初,易顺鼎,湘灵去后湘云杳，向人天空抱瑶瑟。京尘眯眼，吴霜点鬓，暗催愁色。旗亭醉墨。漫赢得痴蜗旧画，料移灯、独听秋声，今夜凤城客。俊侣行歌地，玳燕文梁，铜驼香陌。东风换了，怕花前、泪痕难觅。帘隙星辰，但一道斜河影直。这波路、怨长梦短，怎到得。
浣溪沙,清末民国初,易顺鼎,修到文箫不羡仙。镜鸾双影瘦花前。东风吹梦堕蘅烟。篴语夜飘香雪海，琴心秋冷碧云天。凤巢西隔路三千。
玉京谣 君特昔谱此词，有客燕飘零之感，余则江关倦旅，万绪悲秋，按律寻声，凄怀殆相倍矣,清末民国初,易顺鼎,凉意嵌鸳被，金井吟蛩，又唤秋魂起。倚树无眠，玉阶风露如水。问今夜、听雨江南，有几个、飘零才子。还料理。秋词半箧，腻尘盈纸。帕绫写尽相思字。向人间、但感纨忏绮。卖药文箫，凤云春隔千里。甚青天、碧海年年，消不得、泪蟾枯死。愁未已。寻梦一灯蕉底。
琐窗寒 楚江暝宿舟中，闻按歌声,清末民国初,易顺鼎,泪尾弹潮，眉心拥岫，短篷江上。红桥画舫，曾听杜娘秋唱。到而今、青衫未乾，盟鸥学得飘零样。似小楼听雨，残筝短烛，梦昏罗帐。事往。成惆怅。又换了年时，卖花门巷。蘋洲打桨，剩有冷鸳堪傍。那知人、吹瘦玉箫，情天老去秋无恙。但舞枫、一叶题红，带愁遮断港。
齐天乐 别陈伯严,清末民国初,易顺鼎,蘋湾打桨归来晚，相逢旧鸥俱老。剩墨题笺，残衫换酒，一样飘零怀抱。绿眉凋早。又蝶病花前，蝉悽树杪。凉入西楼，故人独夜梦魂悄。几回剪灯留话，甚卖花门巷，生遍秋草。笛眼肥烟，琴心瘦雨，中有别愁多少。词仙去了。问谁与商量，吟秋碎稿。候馆无眠，暗蛩啼到晓。
高阳台,清末民国初,易顺鼎,萍海鸥踪，桂宫蟾约，十年吹瘦琼箫。载酒春情，闹红曾泛吴桡。尊前漫写飘零意，怕潘郎、青鬓先凋。镇无聊、水阁凉生，梦雨潇潇。银筝语涩湘弦雁，甚懒云遮尽，旧日蘅皋。燕去楼空，倩魂悽断谁招。西风暗换摩登劫，便花天影事都消。又魂销、一寸秋心，绿上芭蕉。
贺新凉,清末民国初,易顺鼎,瘦马行秋遍。镇悤悤、庾郎愁老，长卿游倦。回首秦楼箫声冷，锦瑟华年一箭。料衫上、舞红都变。宿酒醒时嘶骑晓，记绿杨残月江南岸。春去也，杜鹃唤。缃桃谢后歌尘散。枉逢人寻消问息，断鸿难倩。辜负萧娘临歧语，薄命累侬书剑。更休赋、梨花秋苑。凉到天涯双鬓影，笑西风也自飘零惯。又吹落，碧云片。
满江红 其一,清末民国初,易顺鼎,天际孤云，比倦客、心情更懒。镇霜娥、夜鸣刀尺，翠芜催剪。秋色西来砧杵急，春明北望觚棱远。只难忘、江上旧鸥盟，蘋花晚。题柱志，成依黯。登楼赋，添悽惋。又黄花开到，天涯池馆。待送孤鸿鬼雪碛，曾骑匹马穿云栈。问秋心、一片在谁家，吹芦管。
满江红 其二 登榕城戍楼作,清末民国初,易顺鼎,斗大孤城，经几度、英雄血战。都付与、边城拥戟，野花缠箭。洗马寒江波万顷，栖鸦坏堞云千片。对西风、有客赋登楼，同王粲。飞鸟外，苍烟淡。斜照里，青芜暗。记小车山路，冷枫红遍。桂树空成招隐句，榆关未了封侯愿。到而今、辜负虎钤篇，龙泉剑。
选冠子 赠韦伯谦学使,清末民国初,易顺鼎,花国呼莺，木天栖凤，风流跌宕如许。烟峤千重，星轺万里，小憩瘴云深处。闻道璇闺，吟鸾有伴，分得笔端眉妩。怪添香、少个清娱，多恐回文寄与。镇此际、塞管秋声，宫袍春色，回首东华尘土。网罢珊霞，归依珂月，留作黑头公辅。谁怜破帽，天涯才退，江淹别怀凄苦。待相逢、燕市酒边，剪烛话黔山雨。
声声慢 秋声，用蒋竹山体,清末民国初,易顺鼎,雁外关河，蛩边院宇，和思念领略秋声。残照霜芜，疏林尚剩蝉声。流年暗中偷换，漫催成一片砧声。龙城远，想西风铁马，鼓角边声。回首故园三径，记松阴暝翠，夜涌涛声。老屋灯幽，等闲抛却书声。天涯独欹倦枕，把闲愁分付江声。愁未了，上吴船，又听雨声。
沁园春 其一 美人发,清末民国初,易顺鼎,忉利情天，华鬘小劫，芳名玉娘。正翠冠覆额，十三年纪，红窗拥髻，千万思量。蝉翼双笼，螺鬟半亸，料比伊家锦瑟长。销魂处，有盘鸦旧影，堕马新妆。洗头曾乞琼浆。便梦里巫云也自香。记镜悰晨印，梳凭橘婢，钿盟宵践，剪付檀郎。帕带愁遮，钗逢笑颤，端正风流总断肠。心应恨，恨秋来潘鬓，容易成霜。
沁园春 其二 美人口,清末民国初,易顺鼎,豆蔻含芳，槟榔吐腻，天然俊生。记轻吮鸾毫，修将眉史，细研鸡舌，诵罢心经。樱小藏愁，葱尖掩笑，软语商量侬惯听。相偎久，见红吟有韵，碧唾无声。尊边低唱销凝。又艳曲新翻点绛唇。正酒晕留涡，堤防客觑，脂香带沫，侥倖郎吞。夜月吹箫，春风试茗，一点相思画未成。难忘处，是轻盈唤马，宛转调莺。
阑干万里心,清末民国初,易顺鼎,吹箫载酒少年游。曾倚江南苏小楼。憔悴天涯不自由。怕凝眸。送尽征鸿字字愁。
露华 寄余芷丞京邸,清末民国初,易顺鼎,丰台唤酒，记红揎舞袖，翠揾啼罗。花天梦影，三生曾伴春婆。赢得年时笛语，带别愁、飘满烟萝。都付与马头星月，雁底关河。金门镇怜倦客，算沈腰潘鬓，宫羽消磨。入时深浅，料应难画双蛾。紫陌冷尘飞处，听西风、又颤铃骡。秋到也，莼鲈归兴若何。
绮罗香 红叶,清末民国初,易顺鼎,鹤顶秋肥，鹃心春瘦，赋笔更描寒艳。短艇吴江重见。舞枫红绽。添新恨、绛泪低弹，惊旧影、翠眉偷换。最无端、酒醒妆残，西风吹老醉时面。年芳转瞬如箭。记得移灯听雨，绿阴庭院。梦里桃花，误到武陵溪畔。便殷勤写付香沟，流不尽、人天幽怨。正销凝，水外孤村，冷霞秋一片。
古香慢,清末民国初,易顺鼎,梁宽便燕，径窄妨鸳，嫩约初践。锦瑟年华，人在盛娇深院。重到水边亭，算惟有、画栏亲见。记春时旧病酒处，缃桃一树门掩。又梦雨、妆鬟零乱。事逐花残，情隔春远。蹋月无声，愁满凤箫心眼。俊语叙分携，悔当日、芳鬋浪剪。倚银屏，定难遣、从来恩怨。
忆江南 梦中得一联，因填此解,清末民国初,易顺鼎,庭院静，丝雨画阑前。小饮也拚三日醉，孤眠不耐一春寒。锦瑟惜华年。
三部乐 重九前一日同嵩林弟作,清末民国初,易顺鼎,君问重阳，只隔着暮云，一层残照。夜床风雨，唤醒秋魂多少。怎禁得、几度明朝，便情天嫩碧，也应愁老。江南信杳。料是断鸿迟到。安排绿蚁萸尊，紫螯菊榼，向碧山吟啸。还怕赋才减尽，被他花笑。甚西窗寻诗梦悄，更无奈、催租人恼。青衫换了，且休换、年时破帽。
高阳台 咏菊二首 其一,清末民国初,易顺鼎,倚袖天寒，卷帘人瘦，冷云正拥啼妆。金缕歌残，谁怜旧日萧娘。挑灯欲写西风怨，奈花边、影事全荒。尽思量。负了柔乡，换了愁乡。芳心死到春前蝶，问东园梦醒，几度炎凉。藓砌蛛网，断魂空锁唐昌。广寒宫树都摇落，剩人问、百感幽香。峭亭塘。一尺秋涛，一寸秋霜。
高阳台 其二,清末民国初,易顺鼎,浅靥欺霜，低魂诉月，睡余云鬓犹松。却忆年时，翠微高处携筇。杜娘身世真休说，倚银屏、惯听秋风。最悤悤。绿艳红娇，酒醒无踪。枯禅证后秋如海，甚愁根未断，色淡香浓。冷到花心，情天万感都空。横波漫照三生影，写飘零、付与惊鸿。镇惺忪。吟遍瑶阶，梦遍璇宫。
霜天晓角 梅意,清末民国初,易顺鼎,萼绿华身，倩魂依玉京。若上寿阳妆额，毕竟是，欠些清。笛吹三四声。梦回三四更。只有水边疏影，写得出，我平生。
雨中花 湘中故人书至，道梅花盛开，赋此寄怀,清末民国初,易顺鼎,谁倚江楼横玉笛。直吹到、梦寒香寂。更青凤啼空，翠虬舞夜，不管琼魂泣。印水颦妆怜独立。破一段、湘天愁碧。纸帐云低，茸窗月小，有个人相忆。
迈陂塘 臈杪赴都，留别嵩林六弟,清末民国初,易顺鼎,甚西窗、红摇短烛，销成别泪如许。谢塘春草和愁冷，残梦半痕留住。萍踪苦。还赖是、秋风吹向圆波聚。移镫觅句。记肩凸鏖诗，拳凹斗酒，同写醉时语。湘皋雁，北雪南云几度。筝弦旧怨弹与。谁将一寸天涯月，分照两边离绪。君记取。要修到三生，尚听联床雨。从今细数。问水驿帆孤，山城骑远，多少断魂处。
西江月,清末民国初,易顺鼎,瓶畔丝牵玉虎，篝边被换金猊。看他月上小窗儿。一桁茜纱如水。天角故人瘦损，绿琴梦远湘湄。冷吟心事鹤应知。守定梅花无睡。
一萼红 红梅二首 其一,清末民国初,易顺鼎,翠苔边。甚冷红万点，先为破春悭。月地调脂，霞天拥髻，真妃昨试还丹。似二月、江南问酒，指荒村、犹当杏花看。最是销凝，啼妆印水，绝代婵娟。飞上寿阳宫额，又娇黄半褪，暗补香瘢。玉颊笼潮，冰须亸泪，醉时应倚唫肩。还怕误、阮郎归后，问移家、几日到孤山。莫逐古溪桃雨，流向人间。
一萼红 其二,清末民国初,易顺鼎,解明珰。正湘妃倚醉，换了绿罗裳。绀唾弹冰，绛潮拥月，等闲偷泄春光。有多少、姹红犹冷，借琼枝、擎出返魂香。天上梨花，江南桃叶，尽意端相。还似貂裘走马，向胭脂坡下，乍认凝妆。蜡泪秋残，鹃心春小，误他几度寻芳。问谁倚、高楼玉笛，把碎霞、吹满水云乡。料得守砂句漏，鹤老丹荒。
云屏暖,清末民国初,易顺鼎,乱山孤骑，危楼暝角，暮天如画。问酒前村，旗影冻云低亚。吟魂潇洒。定绕遍谁家鸳瓦。天涯客，荒寒赋笔，俊怀慵写。依约胭脂坡下。更红炉熨晓，翠尊消夜。典尽貂裘，空记年时游冶。风醒雪醉，又看到梅花开也。还暗惹，一点相思随马。
月华清,清末民国初,易顺鼎,满马吴霜，半床燕月，貂裘万里曾拥。笛里关山，禁得几回迎送。甚飘零、负了莼汀，怕不免、冷鸥相讽。谁共。正晓风江岸，绿杨无缝。回首秦楼么凤。漫桃叶辞津，梅花别陇。拟把孤愁，说与玉箫休弄。只输他、候馆鸡声，又唤醒、十年秋梦。寒重。渐烟村一角，远钟催动。
惜红衣 黔山遇雪即景，有怀,清末民国初,易顺鼎,射虎功名，呼鹰意气，壮怀都左。絮帽茸裘，吟魂乱山锁。芦沟立马，还记得、年时双鬓曾亸。何处酒家，指篱根灯火。紫琴断韵，翠被凄香，销凝正无那。江梅几点残雪，带愁堕。漫惹梨花梦影，化作晓云千朵。料玉楼横笛，有个冻鬟招我。
内家妆 忆梅,清末民国初,易顺鼎,倩魂低颤水，阑干影、惊被冻云封。正湘妃蛟脊，偷描淡妩，海仙凤尾，遣探芳丛。悄吟处，敲诗红烛冷，酹酒碧尊空。竹里春愁，暗蟾悽惋，苔边秋梦，病鹤惺忪。湖桥分锦路，销凝久，画角吹怨东风。曾伴斜楼倚笛，窄径扶筇。又日暮天寒，窗前翠袖，曲终人远，江上青峰。纵有何郎词笔，别后都慵。
江城梅花引 用陈西麓原韵,清末民国初,易顺鼎,筝篷殢雨夜萧萧。带归潮。送兰桡。一角红楼，吹断紫云箫。绣被焚香心事懒，愁不语，剪春灯，梦影飘。知侬魂从何处销。吟鸾天际招。恨也恨也眉间恨，付与谁描。长使相思，短是可怜宵。自别江南才几日，春又到，水边亭，花外桥。
卖花声,清末民国初,易顺鼎,竹外一枝斜。凉透纹纱。晓风吹梦堕天涯。输与胎仙眠未醒，抱月偎霞。芳讯到林家。幽思偏赊。南楼倚笛鬓先华。解道暗香疏影句，不负梅花。
双头莲 除夕靖州作,清末民国初,易顺鼎,马足鸡声，便忘却人间，悤悤甲子。灯亭爆市。向暗里唤醒，倦游心事。闲对绿酒红炉，正霜寒如水。还料是。梦醒江南，梅花夜深无睡。算只骚客多情，向尊前犹恋，冷吟滋味。花明柳脆。怕从此不肯，伴侬憔悴。漫把一箭年芳，付天涯孤骑。凭检理。半箧红词，春愁又起。
相见欢,清末民国初,易顺鼎,水亭残雪连空。月如弓。添个骑驴人在冻云中。吹玉笛。落瑶砌。又悤悤。只有梅花全不忆东风。
忆旧游 山中访梅，悄然动美人迟暮之感,清末民国初,易顺鼎,甚霜低碍树，月暗围潮，催出黄昏。么凤都难觅，只年时病鹤，苦抱篱根。梨花片云摇绿，春到梦先温。有端正窥窗，轻盈照水，数点愁痕。兰因。共无据，倩玉笛凄凉，唤醒芳魂。立马销凝处，记苔边老屋，竹外孤村。东风又吹影事，愁老萼华身。漫赢得、相思空山，翠羽啼一春。
莺啼序 春雪,清末民国初,易顺鼎,蓬山片云缥缈，有璇台十二。是几度、谪堕尘边，玉京谁念仙子。问如此悤悤，瞒却春归，何苦迎春至。怎知伊、不把情根，种来人世。缟袂吹笙，银屏解佩，错认华鬘坠。料舞破骊宫，上界羽衣惊碎。只难忘、瑶天净果，道色相、而今空矣。蓦催成，一霎昙花，三生流水。便教真个，粉琢琼雕，也有时憔悴。漫回首、凤城夜市。镇常酒熟羔肥，销金帐里。瞥然换了，冷吟间醉。断桥南岸凄凉月，向宵深梅花睡。干卿甚事，替他多少春魂，洗出翠天红地。天涯海角，惯受飘零，与侬无异。留得影事模糊，还为落英吹泪。空山鹤梦醒来未。休话尧时，万古荒寒意。人间又写伤春字，最无端、酿作愁滋味。剧怜门掩春深，高卧袁安，此时初起。
三姝媚 用王碧山原韵,清末民国初,易顺鼎,舞枫红半绽。甚飘零和他，旧鸥新雁。短蜡低篷，又银筝脆语，写成依黯。一段愁烟，镇迷却、白蘋芳苑。试检青衫，洗向寒江，泪痕都减。今夜沙平水浅。恨数叠蛮山，便同天远。料得西楼照离悰，还有素蟾幽婉。萍絮生涯，翻累到、高堂心眼。只恐莼香秋浦，归来定晚。
玉蝴蝶 蛮江听雨，拥被无眠，追溯欢尘，怅然赋此,清末民国初,易顺鼎,江上低篷，听雪青衫，断泪飘向芦窠。抱瑟空弹，古怨诉与湘娥。怎禁他、夜来风雨，才信有客里关河。拥云螺、五湖归雁，又带愁过。消磨。旧欢影事，凉筝水阁。倚扇传歌。门掩黄昏，梨花庭院峭寒多。酒边词剩吟秋士，灯底梦、曾伴春婆。恨如何。相思淼淼，一箭横波。
烛影摇红 江上阻风作,清末民国初,易顺鼎,剪雨移灯，隔云呼笛船初泊。春寒迷路入芦窠，赚得秋声作。彷佛吴娘弦索。酒醒时、残筝小阁。离烟怨水，写付琴心，教人瘦却。魂断随潮，江南无处寻花落。凤楼今夜听东风，应是孤衾薄。负了桃根嫩约。认归帆、几回定错。旧欢梦里，新恨眉头，故人天角。
湘月 遇周意皆于朗江舟次，谈春明旧游，感赋,清末民国初,易顺鼎,玉骢去后，怅缃桃万树，不系春影。望断仙蓬，把别泪、分付紫箫吹尽。倚扇评诗，认旗沽酒，往事休重省。与君俱是，人天飘泊无准。谁料听雨江湖，鸥边对话，只伤心还剩。剪烛船窗，便尽有、数点啼红都冷。吴市吟秋，燕台赋晓，减了年前俊。相看一笑，恍然旧梦初醒。
满庭芳,清末民国初,易顺鼎,港窄瞒鸥，堤宽信马，湘湾暝渡曾呼。渔榔四起，潮尾送凉初。听惯篷窗夜雨，灯边影、也恋江湖。难忘是，系情烟柳，唤梦风蒲。年芳飘泊尽，清愁泛剡，嫩约寻吴。向蘋洲，吹笛旧泪都枯。怕负春来桃叶，相思处、不为莼鲈。还须待，移船海上，天地一琴孤。
莺啼序 檃栝兰亭序,清末民国初,易顺鼎,永和九年癸丑，正暮春天气。修禊事、因集兰亭，群贤少长咸至。有修竹、崇山曲水，流觞列坐清湍次。又何须弦管，始堪叙幽思。宇宙甚宽，骋怀游目，信赏心乐事。念吾辈、随分周旋，相与俯仰一世。或晤言、室庐之内，或放浪、形骸之外。要其间、静躁殊途，悲欢同致。当其自得，内顾欣然，不知老将至。迨他日、所之既倦，情随事改。一转瞬间，迹皆陈矣。荣枯通塞，终归于尽，时移境变犹嗟悼，况千秋万岁都无几。死生事大，昔人兴感之由，秖今若合符契。临文嘅往，难喻诸怀，每不能自已。固亦知彭殇悉妄，修短难言，以后视今，由视昔尔。委心随化，斯诚妙旨。同时所述皆足录，料尊前、怀抱初无异。后人追溯芳踪，应览遗文，悠然感此。
哨遍 檃栝鲍明远芜城赋,清末民国初,易顺鼎,迤逦古原，北走雁门，南抵苍梧野。有漕渠，更轴以昆冈。对重江复关相亚。当盛时、曾闻沸天歌吹，钿车士女争游冶。看袤广三坟，格高五岳，崇干峻堞云遮。算芜城自古帝王家。况盐井铜山竞豪奢。五百余年，固护几扃，精妍士马。嗟。剖豆分瓜。离宫转瞬剩栖鸦。山鬼啼秋雨，霜飙夜吼惊砂。镇伏虎餐肤，肌鹰厉吻，黄埃白草秋潇洒。问镜槛银扃，璇渊碧树，如今鲜有存者。祇凝思寂听增悲咤。叹金屋名哇旧娇姹。已春魂、飘尽烟麝。兰心玉貌豆舍，骨冷腥尘下。抽琴命操，怨歌凄苦，为把沧桑细写。甚千龄万代休言，又边风、城上寒也。
无弦琴 本名怨朱弦，王世贞自度曲。因用其体以檃栝归去来辞,清末民国初,易顺鼎,指斜川、归去来兮。形役徒劳，既往难追。短艇轻飏，迷途未远，飘风习习吹衣。载瞻衡宇，晨星熹微，稚子欢迓柴扉。纵荒他三径，菊意松情，犹自依依。时向东皋舒啸，却倚南窗寄傲，一醉休辞。况园小还堪日涉，真趣谁知。问遑遑意欲何之。矫首遐观，鸟倦云迟。请息交游，莫忘情话，世应与我相遗。琴书足乐，富贵难期。农父又告春归。便或乘烟舸，或命巾车，访岫寻溪。且喜物情皆畅，更感吾生易尽，倚杖吟诗。聊乘化、乐夫天命，余复奚疑。
玉烛新 檃栝杜子美佳人诗,清末民国初,易顺鼎,佳人颜似玉。问因甚幽居，乱云空谷。自言身本良家子，零落今依草木。关中回首，已丧乱、难收骨肉。休更论、贵极王侯，人间事如风烛。更怜嫁得萧郎，又纨扇恩疏，彩鸾孤宿。婵娟夜哭。教侍婢、卖尽明珠一斛。牵萝补屋。漫采柏、终朝盈掬。谁念取翠袖盈盈，天寒倚竹。
瑞鹤仙 杏花时节，人在江南，春雨乍晴，暮寒犹峭。制此词，向湖桥酒楼歌之,清末民国初,易顺鼎,卖花声过否。掩屏山、峭寒初逗。笙囊嫩菭绣。倩琼箫吹彻，小梅春透。旗亭坐彀。更慵向江南问酒。又怎知、昨夜东风，有个倚楼人瘦。前度调鹦院窄，斗鸭塘宽，几番携手。芳期漫数，相逢在、燕归后。判残红飘泪，暗黄侵鬓，愁似绿杨依旧。约甚时同剪春镫，雨窗荐韭。
醉太平,清末民国初,易顺鼎,眉烟一棱。脸霞一层。花边梦不分明。倩莺啼唤醒。新恩旧恩。深盟浅盟。因循过了青春。问而今怎生。
满江红 其一 题秦淮画舫录,清末民国初,易顺鼎,丁字帘前，重指点、六朝镫火。凭唤起、旧家莺燕，红酣翠妥。梦雨秋迷桃叶渡，情波夜定莲花座。便修成、仙佛也生愁，双眉锁。扶不住，云鬘亸。逃不过，霜豪涴。怕神丝被冷，茜盟都左。写到脂痕湘管在，证完口业泥犁可。约英雄、儿女共逃禅，蒲团坐。
满江红 其二,清末民国初,易顺鼎,尺八琼箫，算不与、莺花堕劫，尽分付、才人笔底，春魂飘瞥。词客有灵应识我，书生薄命真同妾。把鬓丝、禅榻旧心情，和君说。谢娘院，鸳尘歇。秋娘渡，鸥波咽。剩青溪隔雨，红桥支月。忏泪无功聊忏梦，伤春已误还伤别。记秦淮、水榭上镫时，筝船发。
踏莎行,清末民国初,易顺鼎,浅碧窗疏，深红路隐。传来燕子归期近。和烟和雨画池台，笛声不唤垂杨醒。卯酒初酣，午妆还靓。卖花人说春寒紧。梦无寻处只瞢腾，一鹃啼断楼阴暝。
百字令 题长沙曾贞女事，步芷澄原均,清末民国初,易顺鼎,梧宫冷月，把秋心锁住，几重帘幕。写韵生涯残本在，肯负文箫旧约。倚竹天寒，牵萝地悄，翠袖盈盈薄。蓝桥断了，琼浆那日曾酌。谁怜一曲横塘，风波来往，不信菱枝弱。唤起湘娥深夜语，彷佛云和响作。镜仄鸾愁，弦幺鹄怨，别梦迷苍壑。谱成彤史，璇闺芬烈如昨。
采桑子,清末民国初,易顺鼎,缃桃花下留春住，春又忽忽。嫩翠憨红。消得帘钩昨夜风。楼阴压梦无寻处，闲了游骢。冷了吟。蜂。险被春愁误煞侬。
卖花声,清末民国初,易顺鼎,深锁一重门。翠被慵熏。病来和梦说温存。不识红鹃窗外语，忘了残春。唤起倚阑人。尖裹罗巾。东风小别替伤神。悄地缃桃花下站，独自黄昏。
大酺,清末民国初,易顺鼎,怪惜春词，悲秋赋，毫端写得无据。君归仍是客，尽瘦鹃啼遍，故山何许。惨绿华年，悼红芳泪，谁念京尘行旅。俊游侬亦倦，把悟后风光，玉箫吹去。但记取今宵，幽坊月暗，剪镫人语。香骢门外驻。惊飘泊、一例花辞树。漫回首、凤城楼阁，影事瞢腾，隔花便隔人天路。恨旗亭那角，偏遮断、梦来寻处。还剩维摩旧侣。病榻茶烟，定了禅心泥絮。者回又伤迟暮。
忆旧游 申浦访雪，贞校书闻已玉容有主，赋此寄何诗孙,清末民国初,易顺鼎,向银缸唤酒，锦瑟裁诗，万感依前。绿叶成阴早，算寻春有例，又误樊川。凌波旧鸾辞袜，湘梦悄难圆。负一镜芳悰，一镫茜影，一箭华年。丁帘。隔春远，料嫁后云英，瘦损谁怜。寄语君翻慰，胜青琴吊月，紫玉埋烟。闹红单舸何处，吹笛嫩凉天。听唱到吴娘，潇潇暮雨来系船。
水调歌头 青溪小住，画桨迎潮，制此词，倚楫而歌之。如向廿四桥头闻箫声隐隐也,清末民国初,易顺鼎,曾过江山否，烟雨怕登临。六朝残梦何处，鸥影卧秋深。多少龙蟠虎踞，多少莺啼燕语，流水杳难寻。湖为莫愁好，一碧到如今。台倚凤，洲呼鹭，峭寒侵。消他几度斜照，换尽绿杨阴。可惜江山千古，输与红箫尺八，不付劫灰沈。四百画桥月，依旧荡波心。
高阳台 题李右橙汉皋怨词，用小长芦咏叶元礼事原均,清末民国初,易顺鼎,镜屉抽尘，钿扉掩月，谢娘庭院菭深。那角红墙，层层隔断春阴。帘波织得愁如海，更无端、添个冤禽。悄难禁。憔悴文园，病雨秋衾。妆楼几度斜阳，换甚湘天锁恨，一碧沈沈。翠槛惊鸿，依前照影江浔。瑶徽待写芳皋怨，又西风、冷到琴心。镇愁唫。画里重看，梦里重寻。
齐天乐 为王种㮙题美人画幅,清末民国初,易顺鼎,绯罗坊畔东风紧，脸霞偏又吹聚。小卓蛟丝，高楼凤竹，约略钗光如许。管城春雨。写一段湘天，二分愁绪。淡拥螺山，翠痕争向笔尖舞。罗巾此时慵裹，让弯环月子，偷学眉妩。酒后横陈，镫边侧看，犹胜玉颜尘土。箫台梦苦。怕泪涴秋奁，坏妆难补。只隔些花，春魂听欲语。
贺新凉 立秋,清末民国初,易顺鼎,赋就梧宫未。镇销凝、刺桐庭院，嫩寒如水。中有悲秋湖海客，梦与碧云无际。把一段、湘魂唤起。回首西园芳宴杳，怪金尊、早换炎凉味。人正在，瘦蕉底。镜鸾昨夜微尘翳。算输他、珧窗旧扇，伴侬憔悴。知否江南歌白纻，落叶长干十里。写半幅吴笺悄寄。听遍霜钟初入定，道而今、不恨秋声矣。应冷尽，惜花意。
唐多令 由湘湾泛舟归里,清末民国初,易顺鼎,蝉咽水亭幽。帆迟为雨留。做凉波、催送行舟。一笛吹来枫叶响，人正倚、隔江楼。芳事梦中休。筝船几度游。许多情、拚付残秋。渺渺相思愁岁晚，凭唤起、旧盟鸥。
浣溪纱,清末民国初,易顺鼎,彩凤孤飞去未还。刺桐花下掩朱关。旧巢秋冷碧云端。金锁忏来曾此夕，玉箫吹到是何年。丹山梦在有无间。
霜叶飞 悼王芷䑳，用玉田集中韵,清末民国初,易顺鼎,紫箫吹杳。湖桥路，者回惊换烟草。小山桂隐漫重招，奈故人怀抱。记几度、斜街月晓。逢君不分今生早。趁胜流星聚，惯驱使青春，年时醉语堪笑。谁念归也无价，瘦鹃声里，蹇驴空蹋残照。便骑笙鹤上瑶天，带软红多少。还怕是、鬓丝催老。玉楼先有秋风到。休再问、黄垆酒阵，花围梦都荒了。
忆旧游,清末民国初,易顺鼎,正新凉款蝶，旧韵抛蝉，画稿添修。冶思销磨尽，向湖桥唤酒，此意悠悠。帘阴悄垂细雨，无处问妆楼。怕路仄红廧，波平翠槛，望损湘眸。孤舟。泊江岸，听断雁筝弦，似诉漂流。因甚芳悰减，剩题笺桂馆，谱笛蘋洲。楚衣待将荷剪，零落一身秋。又到了重阳，黄花满地都是愁。
高阳台 剪秋巢分咏秋声，得雁声,清末民国初,易顺鼎,暝夜敲窗，凉波戛橹，嫩寒先到无舲。几度筝篷，如何绿鬓都星。晓风残月添唫伴，问者边、多少长亭。又催成、江北江南，烟雨冥冥。游踪悔被霜期误，向关河唤梦，冷颤镫青。水叠云重，苍茫写上诗屏。天涯无欠秋声处，最可怜、偏是湘棂。酒初醒、一带妆楼，有个人听。
南乡子 雄溪九日,清末民国初,易顺鼎,人影瘦于秋。和雨和风共一楼。难得尊前开口笑，都休。醉把黄花插满头。佳节尚淹留。听雁青篷昨夜舟。重向东篱寻旧梦，悠悠。病蝶寒螀各自愁。
木兰花慢 其二 送芷澄供职入都，仍次前韵,清末民国初,易顺鼎,仙萍红不定，分一道，海云肥。向篷背呼镫，篱腰问酒，小立江堤。蛮溪。夜阑话雨，说京华别后尺书稀。莼菜寻驴信阻，梅花跨蝶人归。它时。紫陌听鸣鸡。应更换春衣。料戛想珂风，敲词璧月，禁树堪栖。相思。待唫秋句，怕蓬山无梦到斜晖。寄语丰台俊侣，而今醉卧菭矶。
木兰花慢 其三,清末民国初,易顺鼎,维摩禅榻畔，花雨瘦，药烟肥。正落月屏遮，停云馆闭，望远潮堤。一枝。忽传瑶讯，说江南梅影近都稀。天外有天客到，梦中如梦春归。何时。竹兔杉鸡。邀俊侣著初衣。又款碧鸥盟，游红蝶约，写向羁栖。蓬莱。散仙飘泊，泊故山兜率但斜晖。换却珠宫雪舞，依前缉钓蘋矶。
国香,清末民国初,易顺鼎,步冷秋尘。又晓风波路，鹅管吹春。曾来水仙王庙，箫鼓迎神。珍重年时影事，剩湘天、一碧如云。飘零夜郎远，倚醉相看，都是愁身。灵皋回首处，算梨花成梦，桃叶移根。冰消翠薄，犹带那日啼痕。重剪残镫话雨，似江南、花落逢君。芳悰感迟暮，听雪山楼，坐拥凉衾。
西子妆慢 纪梦,清末民国初,易顺鼎,狸梦侵凉，凤音传恨，人坐隔花窗户。秋星夜夜伴凭栏，悄相思、嫩寒波路。青鸾讯阻。怕珠海、孤帆难渡。话离悰、正仙蓬挂月，鬼桃吹雨。幽盟误。舞罢霓裳，飘泊都如羽。一镫摇碧出楼阴，认璇宫、那时烟树。箫台别苦。弹泪到、千红深处。劝侬归，似说花天无主。
古香慢 忆桂词，用吴梦窗原韵,清末民国初,易顺鼎,身云冷麝，眉月暗蟾，堕盟湘浦。镜拥啼妆，愁照凉波欲暮。托命向西风，奈上界、残霓断羽。甚广寒旧树摇落，璇妃身世尤苦。记曾问、花天深处。一碧秋魂，飘泊谁主。百感幽香，肯被点红误。倚醉话无憀，怕容易、仙翘颤露。寄瑶华，怅今夜、小山微雨。
丹凤吟 忆凤词，用张蜕岩原韵,清末民国初,易顺鼎,落枝啼鸟。记窥树惺忪，翠鬟犹小。绿泪弹多，不似蓬山春笑。水边峭寒篱落，倚东风玉人愁晓。欲寄相思，金沙路远，鬲碧云多少。念海仙、魂挂断霞杪。月下人归，鸾讯探悄。茜雪孤飞冷，说旧巢香绕。花天漫寻影事，被红箫尽情吹了。怕到罗浮梦醒，一声声都杳。
浪淘沙 水仙,清末民国初,易顺鼎,弱水唤灵帆。讯杳青鸾。五铢衣薄怯凭栏。昨夜海山风露气，凉透双鬟。波路碧如烟。罗袜生寒。点尘红不到湘天。一朵仙云飘欲起，偏堕人间。
金缕曲 戊寅元夕,清末民国初,易顺鼎,蓦地东风起。又催成、最无聊赖，困人天气。年去年来都休问，但以愁为甲子。应付与冷唫闲醉。天外梅花游仙梦，冻云堆、拥出春如此。尘海事，一悲喜。俊游情绪分明记。旧行春、满城箫鼓，镫楼十里。细雨轻寒江南夜，响竹敲残腊尾。有几个小门深闭。笑语沈沈春帘隔，想残妆、正倚熏笼睡。今何夕，闷而已。
沁园春 小斋开同心兰一枝，为赋此解,清末民国初,易顺鼎,草红心耶，花素心耶，同心此兰。正倚篁幽泣，邀回露眼，窥萝靓笑，对亸风鬟。何处神君，旧家儿女，一碧湘魂欲化烟。东皇力，让灵均今日，清艳能兼。紫钗敲韵珊珊。漫分付、笼鹦说晓寒。尽捧当怨雨，矉原非效，印来香月，梦不成单。秋士年华，春人影事，从古双修福慧难。真开也，算相思北渚，称意西天。
蝶恋花,清末民国初,易顺鼎,碧玉情人初十五。生小江南，险被春愁误。才说郎心同妾苦。心头便有郎来住。难得相逢通一语。痴立花前，占断春归路。莫倚东风唫梦雨。怕他飘尽华年去。
征招 红梅,清末民国初,易顺鼎,阑干一角天西路，乱霞中有人倚。才别焰摩宫，带二分虹气。玉颜春半醉。怕病酒、年华似水。叠叠红罗，销魂画出，南唐亭子。低唱暗香词，妆楼远、曾向花前弹泪。吹瘦十年箫，甚东风如此。山扉和梦闭。更无奈、翠禽啼起。要坚忍，今夜春寒，话绛仙身世。
高阳台 寄张荫庐，即用其志归赠内韵并原调，时张在白香湖,清末民国初,易顺鼎,笛尾携凉，篷腰束暝，半江离色平分。桃叶归来，嫩红销尽湘裙。蛮山剩对孤花在，瘦东风、吹不成春。黯消魂。十载清愁，细与莺论。白湖烟水都梁月，写词仙别后，无恙唫身。话雨年华，依然酒冷镫昏。珠帘休问扬州梦，怕妆台、有个人嗔。渺停云。寻到天涯，一角楼存。
陌上花 见菜花感赋,清末民国初,易顺鼎,峭寒阑角销魂，曾记玉笙吹暖。摇梦天涯，瘦尽东风如箭。花边胡蝶飞成阵，茜色满衣初剪。算伤春、困酒年年等是，病黄生面。江南晴未稳，钿车过也，陌上人归应缓。官路斜阳，画出一程程远。几家篱落和愁闭，有个翠鬟低颤。甚迷离、催换园亭烟雨，嫩莺坐晚。
锁窗寒 春寒，用玉田体,清末民国初,易顺鼎,浅屐敲菭，深镫剪韭，水窗还凭。归来燕子，社事和烟俱冷。似斜街、那家掩扉，卖花声里东风紧。有谁知昨夜，寒多曾倚，被鸳双忍。残粉。衫痕凝。又碧桃巷湿，绿杨天暝。春愁次第，都让小楼收尽。约海棠、今宵半开，嫩红一帘停梦等。最无端、闷了芳骢，江堤晴未稳。
南浦 春水，用玉田韵,清末民国初,易顺鼎,昨夜剪镫曾，甚和将，梦雨尽情流晓。波镜被东风，猛吹上，一尺碧云难扫。重来唤渡，文鸳不似当时小。斜照年年依样绿，锁定暮帆烟草。销魂野水无家，问残红何苦，相随未了。倒影几层楼，这阑角、可有春魂寻到。蘼芜望渺。浣纱人去江南悄。漫为愁多，思载酒天上，画船都少。
百字令 其一 花朝日两大人携家游五榕山，渡江遇雨，小憩山侧观音阁，归，用忠雅堂体赋二词,清末民国初,易顺鼎,讳春颇甚，被啼莺猜破，百花生日。丝雨连江寻梦去，瘦尽山眉黛色。时暖时寒，乍醒乍困，天似人无力。东风如箭，踏青今岁难必。忽然电母驱车，山灵投刺，也怕春光弃。山亦苍生相望久，用着谢家之屐。画鹢双行，香骢几队，补尽蛮天缺。一家人影，此江真与同碧。
百字令 其二,清末民国初,易顺鼎,说晴定稳，不堤防春雨，者般厮守。山色过江青已近，蓦地似和云走。峭阁盘丹，疏榕隐翠，小坐钟鱼右。烟岚万叠，忽惊笑语吹透。人疑上界鸾龙，下方难犬，拔宅今成又。眷属居然仙佛样，来向莲华稽首。花事三春，莱亲百岁，一例人天寿。湖山何幸，遭逢也算非偶。
汉宫春 忆春明旧游,清末民国初,易顺鼎,曾几何时，记吹花小巷，踏月斜街。醉题酒家楼上，侠气仙才。软红如雾，又玉骢、踪迹难猜。收拾起、英雄旧泪，黄金铸到丰台。因甚落魄蛮江，但书因雁误，梦与鸳乖。香名料提伊口，笛伴筝侪。春愁海样，费工夫、占得些来。侬只恨、朱帘天半，东风多事吹开。
无闷 听蛙声，悄然赋此解,清末民国初,易顺鼎,星闪浓青，风晕浅黄，山影层层压重。正一片池塘，暝愁摇动。木杪镫痕绿处，怕此夜、高楼难成梦。阑坐久，替谁唤起，嫩凉相送。篱空。答幽讽。记月黑江南，悄无人共。又听到、蛮村水田新种。暗里催春去也，算未抵、花前鹃声痛。能几日，过了清明，梅雨涨天无缝。
醉太平,清末民国初,易顺鼎,朱门掩重。朱帘卷重。小楼痴立东风。悄无人伴侬。衫儿醉松。鬟儿睡松。海棠落了轻红。是愁中梦中。
湘春夜月 其一 二月十五夜月,清末民国初,易顺鼎,甚今宵。凭空唤起无聊。肯把半角高楼，守得这般牢。休说一春难遇，便百年几个，月夕花朝。怕东风暗到，广寒宫里，桂长愁苗。雨丝飘后，洗成嫩碧，玉宇迢迢。知是那家庭院，有小鬟吹笛，劝客魂销。魂销亦福，愿年年此夜相遭。真不睡，让镫痕似水，花光若雾，酒思如潮。
湘春夜月 其二 三月十五夜月晕,清末民国初,易顺鼎,记前宵。也曾照破无聊。谁选尺二情天，宽画广寒牢。为有数层云气，更数层风色，料定明朝。问红窗镫火，劝人愁死，著甚根苗。去年今夜，重城黯黯，故国迢迢。难得一家人影，把老蟾清泪，点滴都销。悄团圞坐，觉空庭水气周遭。仙梦醒，讶何方笑语，飘来上界，几阵如潮。
虞美人,清末民国初,易顺鼎,情波碧了来时路。生送华年去。元坛仙子旧垂髫。别后也应吹会上清箫。瑶天风露秋如海。有个高楼在。红阑卐字月当中。不识夜寒清倚更谁同。
金缕曲 其一,清末民国初,易顺鼎,满纸荒凉意。想其间、黯然销者，别魂而已。却怪老天才思窘，无地将人安置。教检个船窗独倚。中坐悲歌多少客，到江湖、谁说非兄弟。有如此，潞河水。提镫共买春醪醉。记丛丛水荭花外，峭帆收矣。梦醒三更寒特甚，一阵夜乌啼起。怕换了京华酒味。月地花天清泪满，便欢场、没处生欢喜。何况在，断篷底。
金缕曲 其二,清末民国初,易顺鼎,一树初黄柳。到天涯、一番展卷，一番回首。纸上鸥波曾照影，绿鬓丝丝都丑。算不是江南载酒。错把晓风残月句，向旗亭、唱破双鬟口。侬自作，自承受。当年坐雨篷腰漏。费工夫结成愁伴，与镫相守。我辈狂踪无着处，两字才名依旧。要归享荒山敝帚。今日披图田怅惘，许多时、面为观河皱。只少个，画中友。
金缕曲 其三 题两当轩词后，即用其赠汪剑潭韵,清末民国初,易顺鼎,似此难安放。算才华、九天九地，世间休望。毕竟彼苍相忌甚，少个容人之量。说破了漫教惆怅。十二万年仙鬼劫，到碧桃、花落身同葬。君不见，海波荡。梦君昨夜高楼上。问吾侪鸾飘凤泊，有何情况。莫话茫茫才子事，自古多愁多恙。总不出这条门巷。烦向玉皇通一讯，甚牵缠、未了伤心帐。归去也，踏云响。
金缕曲 其四,清末民国初,易顺鼎,掷笔千花放。觉差强、杜陵野老，白头唫望。毕竟友人无上寿，几个修罗身量。累吾辈替他悲怅。三十年华尘与土，算难将、两字才名葬。风月夜，古魂荡。还君位业琼楼上。劝从今鬓丝珍重，莫添愁况。一种悲秋兼病雨，怕是神仙通恙。天尽处白杨如巷。卖履分香都气尽，便英雄、也到西陵帐。秋坟句，听来响。
金缕曲 其五,清末民国初,易顺鼎,无处容疏放。问迢迢、玉楼十二，几人相望。水样才名花样命，那更情深难量。论才子理应惆怅。字字风花和泪染，料心头、早有春来葬。非仅为，诉飘荡。别君数日衙城上。不堤防歌离吊梦，与君同况。禅榻光阴休问我，总是维摩旧恙。谁耐听卖花深巷。径拟海天高唱去，抱青琴、闯入鲛宫帐。掷此卷，定奇响。
洞仙歌 初夏即景四首 其一,清末民国初,易顺鼎,送春归也，正园扉悄掩。短梦支持被莺唤。且垆烟试茗，瓶水安花，甚天气、又到日长人倦。那回携酒处，哭罢残红，再哭华年暗中换。休上最高楼，春去楼空，一半是、燕泥堆满。不埋怨东风惹人愁，反对着东风，者般留恋。
洞仙歌 其二,清末民国初,易顺鼎,邻园半亩，让游蜂欢喜。罂粟浓时尽来矣。怎孱风葬绿，猛雨鏖红，能几日、黄菜花开满地。闲凭亭子望，牡砺墙高，一阵东风换人世。词客感三生，物变星移，却不道、花犹如此。便他日登临眼休开，怕这点沧桑，总难回避。
洞仙歌 其三,清末民国初,易顺鼎,凉波下上，有罗云碧绉。一朵莲花便香透。记闹红双舸，惨绿单衫，当日个、曾赋佳人雪藕。蘋乡清绝处，比似江南，只少沿堤水杨柳。认得旧文鸳，照影年年，怕不等、秋风先瘦。向烟雨中间听菱歌，问归计何时，五湖三亩。
洞仙歌 其四,清末民国初,易顺鼎,小庭坐久，忽流来凉月。如积千年万年雪。正软红地少，嫩碧天多，到此际、全没一丝儿热。夜寒谁倚树，梦影仙尘，玉斧吴刚感迁谪。吹笛上南楼，竟夕徘徊，有一种、秋心难说。待商量骑鲸水西头，倚云海苍茫，问他生灭。
金缕曲 感旧，赠余氏兄弟二首，附致云卿丈书后 其一,清末民国初,易顺鼎,记向郧阳道。有伤心、荒原一带，高楼斜照。差幸当年无意绪，马上征人太小。省多少闲凭闲吊。数遍古来飘泊者，到天涯、毕竟输侬早。算已是，倦游了。君家阁上滩声闹。共商量竹弓射鸭，花绷捕蚤。水远山重知几叠，着个儿时游钓。回首觉乱离都好。莫话十年兄弟感，怕江湖、一半垂垂老。写不出，旧时稿。
金缕曲 其二,清末民国初,易顺鼎,忽废书而嘅。与诸君、一番年少，时乎难再。略记呼朋驰逐处，竹马班衣小队。是今日狂奴故态。几寸花笺名字写，料多时、红照沧桑坏。思往事，总堪爱。行歌坐哭蛮天外。尽追寻别来风雨，三生如晦。何日西窗同剪烛，博得黯然相对。要如此销魂才快。便踏空青寻梦去，到万重、烟水千重塞。应尚有，泪痕在。
水调歌头 初九夜对月，清感缘景，以坡韵赋之,清末民国初,易顺鼎,半轮依样月，一块奈何天。猜他有甚情绪，系住数千年。祗觉寂寥孤立，未免苍茫四顾，身世者般寒。积气白如水，人坐海中间。花影下，呼月子，尚堪眠。留些缺憾才好，休要尽情圆。曾照何王宫殿，更到谁家庭院，怕也记难全。遥夜倚云问，瘦了个婵娟。
声声慢 与蒋次香夜话江南，感赋,清末民国初,易顺鼎,春雨飘镫，秋星拥被，难忘水上楼高。守着欢娱，思量怎到今朝。谁料筝篷酒醒，向蛮天独听寒潮。才提起这江南两字，已彀魂销。闻说青溪月冷，便君家小妹，住也无聊。何况清游，偶然吹过红箫。一幅布帆摇曳，认分明不是鸳桡。寻梦去，到垂杨二十四桥。
酷相思 题红梅帐额,清末民国初,易顺鼎,玉笛三春吹不落。曾夜把、残云嚼。直红到、罗浮天一角。人睡否，花初觉。花睡否，人初觉。世界燕支容易着。嫌缟素、衣裳薄。怎仙子也将时样学。悄地让，仙郎索。蓦地怕，渔郎错。
鹧鸪天 有忆,清末民国初,易顺鼎,黄月如眉上一钩。樱桃花里客句留。夜镫似水摇难定，春梦和云散不收。贪握手，却回眸。情波画出别时秋。消他眼角些须惠，博得心头尔许愁。
暗香 咏桂,清末民国初,易顺鼎,碧云路永。叹夜深徙倚，瑶情难赠。玉手捣霜，悟后狂香也飞定。金粟堆中小立，从空际、飘来仙磬。要耐得、水样寒宵，偷剪露黄冷。妆褪晓不整。向一尺软波，独自窥镜。怨蛾队暝，锁梦秋山古菭净。开到淮天尽处，还怕有、骚魂私等。又寂寂、凉吹晚，雀屏颤影。
疏影 前题,清末民国初,易顺鼎,瑶华寄语。正碧山唤起，仙梦如雾。剪碎秋心，寸感难销，微熏冷麝悽苦。金风翠雨全身湿，浑不见、花魂来处。待问他、小谪根由，头白广寒宫女。惆怅蛛丝藓砌，嫩凉过几日，霜讯飘羽。一角蟾天，似有低鬟，悄倚县香幽树。残烟剩水年芳在，算错向、影娥池住。自甚时、都没行踪，付与暗尘为主。
金缕曲三首 其一,清末民国初,易顺鼎,风雪呼安道。记那日、孤舟感事，江花江草。细雨春寒渔村路，一幅移家画稿。曾几上通天台表。水火干戈中出入，只文章、血性真奇宝。从虎口，发高调。吉光片羽休嫌少。得良朋者般珍重，墨痕都笑。但使今生逢知己，那怕三生潦倒。毕竟是才人命好。三复遗编三太息，有吴门、暗泪苏门啸。幸不共，劫灰扫。
金缕曲三首 其二,清末民国初,易顺鼎,往事君休道。甚模糊、一分戎马，一分烟草。唱罢南朝家山破，乐府焚翻旧稿。猛回首乱离江表。无限少陵身世感，向啼鹃、洒涕谈天宝。已略变，盛唐调。云萍散后音书少。犹彷佛围城歌哭，朋尊欢笑。三十年来文字饮，幻得风颠月倒。总不似皖公青好。问讯竹寒沙碧宅，怕骚魂、容易秋坟啸。花落也，有谁扫。
金缕曲三首 其三,清末民国初,易顺鼎,说与天知道。问因甚、故人散雪，文人宿草。此客居然求马骨，权当千金赋稿。还怅望停云八表。中有屋梁残月在，便零笺、没字都堪宝。何况是，古时调。九州未恨交游少。只怕对茫茫尘海，无端啼笑。似此高歌同患难，元白真教压倒。从过后思量忒好。烽火关山如梦里，念生平、我亦悲而啸。铅样泪，不能扫。
蝶恋花 其一 春日题桃花源,清末民国初,易顺鼎,镜里春山眉欲语。十里空江，红遍桃花雨。仙犬一声天正午。白云如海无寻处。剪剪东风吹不住。吹换秦时，几辈渔儿女。烟唱收帆回别渚。数枝柔橹摇春去。
蝶恋花 其二,清末民国初,易顺鼎,盛代本无秦可避。今日渔樵，旧日游仙地。小小沧桑经第几。水流又到人间世。古月一丸飘冷翠。照见千年，隔坞闲门闭。天外有天红透矣。桃花命竟长如此。
点绛唇,清末民国初,易顺鼎,燕子窥时，东风不锁湘帘缝。春愁暗送。押住眉尖重。卐字红阑，曲曲都如梦。无人共。小桃花影。摇得香魂动。
买陂塘,清末民国初,易顺鼎,笑阿侬魂儿太瘦，销来无可销者。清歌曼舞寻常有，莫仿闲愁相惹。行乐且。算丝竹、陶情何必中年也。流莺低骂。看大白浮来，小红唱罢，词句付罗帕。肠断矣，应是桓家子野。一声檀板轻打。无端触拨欢场泪，想到酒阑镫灺。风月话。把泊粉飘香，检入乌丝写。黄金作斝。要痛饮今宵，拚教醉死，死便葬花下。
柳梢青 送人归蜀,清末民国初,易顺鼎,匹马穿花。十年作客，万里还家。蚕尾今云，峨眉古雪，去矣天涯。霜衾午夜闻笳。应梦到关山月斜。金粟楼头，玉松亭角，我在长沙。
减兰 与石重夫师铸夜话,清末民国初,易顺鼎,吹箫吴市。自古英雄皆若此。漫想逃禅。尚有恩雠未了然。大江南北。才子谁知曾杀贼。剑气三分。他日封侯让与君。
南楼令,清末民国初,易顺鼎,秋到舵楼尖。波平湿翠嵌。有冷云黏住孤帆。几点潇湘篷背雨，和别泪，上青衫。剪烛共谁谭。霜催酒力酣。怎重衾添了还添。今夜蘋花明月里，吹笛到，古江南。
风马儿,清末民国初,易顺鼎,红楼一角雨声声。把酒也醒醒。梦也醒醒。罗帐有人扶病，太亭亭听听。江南远到正清清。更山也程程。水也程程。无奈晓风吹可，又行行卿卿。
上江虹 九日登定王台,清末民国初,易顺鼎,帝子台高，秋九月、重阳天气。问几处晚晴篱落，菊花开未。蓝涧唫诗词客老，白衣送酒先生醉。只古人旷达，与牢愁都成例。白雁过霜痕，坠红叶、脱雨声至。听潇湘涛，瑟瑟悲秋之泪。华岳持螯名士派，彭城戏马英雄意。对西风一笑，把茱萸秋山翠。
沁园春 癸酉秋闱落解,清末民国初,易顺鼎,才耶命耶，缘耶分耶，何劳问天。只华年易过，悤悤十五，清班难厕，衮衮三千。下第文章，少年名字，犹累他人万口传。回头笑，把几场辛苦，当作游仙。闲来负手江边。要看尽人家上水船。尽吹吾帽落，孙山而外，让伊鞭著，祖逖之先。惨绿衣裳，愁红镫火，横笛高楼一惘然。归来也，向秋风老屋，重觅萝牵。
百字令 其一 麓峰秋眺,清末民国初,易顺鼎,夕阳在地，认衣痕人影，与山争绿。已是秋光将尽了，开遍岩天晚菊。红叶中间，碧云下上，着个樵家屋。输他儿女，能消这样清福。经过秋士祠荒，夏王碑坏，吊古愁千斛。眼底千年成代谢，几辈牢骚如仆。读画烟明，游仙月冷，静抱泉声宿。此间招隐，愿歌桂树遗曲。
百字令 其二,清末民国初,易顺鼎,麓宫高处，指遥天一白，湘流浩浩。砧杵长沙三万户，不似此间秋好。如此江山，几何岁月，都向愁中老。半空吹笛，僧楼云气围绕。且将上界星辰，下方烟雨，收拾归怀抱。莫把登临无限感，换了尊前年少。屈贾词章，朱张理学，大半知名早。问来袖手，暮霞几朵红悄。
城头月 灵均祠,清末民国初,易顺鼎,荒祠落叶歌延伫。想见愁眉宇。上帝无言，美人何处。湘水流终古。鬼镫数点摇秋雨。薜荔寒如许。一卷离骚，夜深时读。似共灵均语。
四字令,清末民国初,易顺鼎,冰轮一弦。冰徽七弦。水仙花下来弹。算知音最难。烟痕翠峦。霜痕碧阑。秋晓风露高寒。与嫦娥共闲。
清平乐,清末民国初,易顺鼎,倦修箫谱。那得闲情绪。数点冷萤青绿处。摇得秋魂如雨。衾窝著手成冰。压梦更阑不成。才要思量便黑，小红楼上疏镫。
疏影 梅影，用红豆树馆韵,清末民国初,易顺鼎,胎禽倦舞。正几枝照水，寒意如许。篱院黄昏，不是亏他，香来没个寻处。情仙萼绿妆成夜，漫比到、世间眉妩。只教伊、郑重华年，休让玉箫吹去。到此全空色相，怕无多影事，也被春误。和病和愁，成梦成烟，毕竟有何情趣。缟衣人远扉空闭，剩茜雪、一痕飘暮。看万山、寒月如潮，中有香魂欲语。
菩萨鬘,清末民国初,易顺鼎,落红满地香成阵。东风吹得花心困。愁杀惜芳人。斜阳深掩门。人与春同命。春去春人病。无奈更销魂。泪痕兼雨痕。
买陂塘 自题天伦乐事图,清末民国初,易顺鼎,莽乾坤有情人少，天心特使相聚。守此一腔真血性，万劫了无忧惧。谋嫁娶。便游遍名山，也要携儿女。墨花浓处。到地老天荒，一家骨肉，还在画中住。高堂上，二老发何曾素。年年青鬓如故。兰心玉色为兄弟，更指谢家之树。东风驻。只几本桃花，他日须添补。画师亏汝。送上界凤鸾，下方鸡犬，飞入白云去。
金缕曲 题桃花扇乐府,清末民国初,易顺鼎,亡国谈风雅。莽乾坤、风云破碎，飞龙战野。天子无愁行乐耳，如此江山都舍。谁救尔儿孤妇寡。莺燕飘零烟月死，剩孤臣、骨冷梅花下。谱一曲，泪如泻。小朝廷事堪悲咤。算平分一行歌舞，两行戎马。生死江南同醉梦，苦被桃花误也。红泪向扇头偷洒。中有美人才子恨，付乌丝、并作沧桑写。侬是唤，奈何者。
丑奴儿令 其一 两大人之黔中，鼎以试事留湘，赋感,清末民国初,易顺鼎,膝前长跪魂如醉，感上心头。悲上心头。泪到湘天日夜流。照人一样关山月，亲在黔州。儿在潭州。祝汝团圞万古秋。
丑奴儿令 其二,清末民国初,易顺鼎,莱衣要待明年舞，椿定长生。萱定长生。预向离筵寿一觥。大江西上孤帆远，小弟随行。小妹随行。膝下承欢待汝兄。
满江红 追忆旧游四首 其一,清末民国初,易顺鼎,立马函关，看古帝王州无恙。问何处旗亭睹酒，双鬟曾唱。紫塞三千杨柳路，黄河一半桃花浪。更西风、驴背古长安，增惆怅。金鉴录，怀贤相。玉关曲，思名将。记几番搔首，定军山上。割据风云王霸气，河山面目英雄样。听大江、流尽古今秋，声悲壮。
满江红 其二,清末民国初,易顺鼎,蜀道蚕丛，是贱子旧游之地。曾梦到峨眉绝顶，天风吹翠。丞相祠环松柏古，锦官城锁芙蓉媚。最悤悤、玉垒过浮云，英雄气。公孙井，残蛙吠。帝子庙，寒鹃泪。叹江山如此，兴亡偏易。万甲裹来兵亦陡，五丁辟后山都碎。只供他、细雨剑门行，诗人未。
满江红 其三,清末民国初,易顺鼎,黄鹤仙人，招我上江边高阁。只不见年时吹笛，梅花曾落。老子南楼兴不浅，先生赤壁游真乐。对一洲、芳草忽生愁，才名错。江夏誉，成飘泊。阳春曲，都萧索。剩劫余新柳，武昌城郭。楚国君臣神女梦，乔家夫婿英雄略。有隔江、山色送前朝，青如昨。
满江红 其四,清末民国初,易顺鼎,蛇虎丛中，那容得书生一介。曾立马牂柯江上，辰龙关外。狞石撑空涛力陡，蛮烟寒路山形怪。甚浮云、万叠拥边愁，乾坤隘。写未尽，飘零话。偿未尽，牢骚债。且壮游此地，夜郎自大。供奉窜来魑魅喜，武侯去后风云坏。笑靴刀、帕首走穷荒，真无赖。
卖花声,清末民国初,易顺鼎,小影落金尊。绿蘸眉痕。东风吹急燕生嗔。红到桃花无缝处，藏了春人。旧曲惯翻新。不动歌尘。累侬千遍唤真真。分付秋波休更转，留住些魂。
玲珑四犯 题冰如四兄秋隐图,清末民国初,易顺鼎,人海苍茫，算桥霜店月，容易催老。剩水残山，何苦费些鸿爪。不如紧靠柴扉，要看尽古来斜照。向青山黄叶中间，寻出秋心多少。红衣偶把溪边钓。却不道枫人来早。渔樵野局西风里，便是天然之稿。画工多事传真，反恐暗尘飞到。且共寻诗梦，补几笔西堂草。
醉春风 其一,清末民国初,易顺鼎,梦比春寒浅。人在芝田馆。碧城深锁一重烟，远远远。轻步瑶阶，莫教惊起，桃花仙犬。锦字无心剪。斗帐流苏掩。双鬟催上七香车，懒懒懒。生怕春人，魂儿太弱，被风吹转。
醉春风 其二,清末民国初,易顺鼎,珠斗斜还整。背坐红阑冷。双星曾证那宵盟，肯肯肯。月弄庭花，教人疑是，个侬春影。翠被寒拚忍。其奈寒难尽。步虚声杳碧云痴，等等等。幽梦重浓，一声秋雨，无端敲醒。
醉春风 其三,清末民国初,易顺鼎,刬地风成阵。吹断青鸾讯。红墙抵是万重山，闷闷闷。猜破根由，伊家缘故，自家缘分。月黑情天晕。缺也无人问。从来好事说多磨，信信信。地老天荒，总难销此，相思一寸。
水调歌头 口号赠袁敬抚,清末民国初,易顺鼎,富贵固堪乐，贫贱且无忧。名山高于华屋，可以傲王侯。堂上六经诸史，宇内群山万壑，海外九神州。收入寸心里，日与百灵谋。酒沽春，棋销夏，笔唫秋。封侯心事偶动，耳热抚吴钩。戏彩老莱寿母，举案伯鸾佳妇，真乐破闲愁。他日相访处，泛宅五湖舟。
摸鱼儿 题荷池晚泛图,清末民国初,易顺鼎,指沈沈碧琉璃样，镜中呼出凉月。才把斜阳生送了，都没一丝儿热。香成国。有一种秋心，要与荷花说。菱歌唱彻。且玉椀调冰，银镫照水，坐到满湖黑。回首看，几个名场结客。黄尘衣上三尺。谁似藕丝乡里做，消受花红水碧。鸥波阔。算小小乌篷，便是江南宅。惹侬愁绝。又采绿年年，闹红处处，飞梦到天末。
齐天乐 七夕,清末民国初,易顺鼎,斜河界破向思路，情波一痕秋小。睡脸新开，愁鬟旧亸，料是云軿倒了。病愁多少。合付与凉飙，一齐吹扫。天上人间，风光可惜不常好。从来艳宵易晓。再填桥几度，乌鹊应老。耕织神仙，别离夫妇，未必天孙真巧。屏山坐悄。累半臂添来，最惊寒早。墙角幽花，梦回疏雨恼。
沁园春 其一 二友词赠石重夫、陈白严,清末民国初,易顺鼎,名状元孙，不喜谈文，从军战场。记楼船飞渡，寒江惨白，营门起立，残月昏黄。末路英雄，一官江海，吴市箫声最慨慷。酒酣后，每抽弧注矢，思射天狼。尊前莫问行藏。且收拾功名入醉乡。笑吾侪今日，学书学剑，中原几辈，称帝称王。二十年华，万千事业，第一关心镜里霜。相思处，又雁声湘路，潮信钱塘。
沁园春 其二,清末民国初,易顺鼎,公子翩翩，挹秀西江，标隽南州。算深于情者，交原似水，悲哉气也，君得其秋。自读离骚，同耽奇服，新制高冠号远游。输君事，为贪临粉阵，懒筑糟邱。相逢一笑悠悠。且莫管他家拥八驺。问既然修到，通麋慧业，不应带得，洗马清愁。湖海中间，两人年少，醉倚君家百尺楼。生平约，有名山老屋，东海扁舟。
贺新凉 中秋,清末民国初,易顺鼎,照破乾坤闷。算今宵、人间天上，平分秋恨。十二阑干凉似水，中有个侬闲凭。心上着秋痕一寸。万古西风吹不落，伴山河、留得蟾宫镜。兴废事，也难问。霜华劝染姮娥鬓。倘年年玉颜无恙，那禁孤另。忽地冷萤帘外绿，摇荡秋魂未定。又花影与人同困。空际似闻呼月子，料霓裳、旧谱须他正。我欲向，广寒听。
解连环 登城南天心阁,清末民国初,易顺鼎,秋容如画。有雁声一派，送将来也。算不同、王粲登楼，指故国山河，这般清暇。烟草连天，过几度、称王称霸。甚熊家缔造，马氏经营，瞥眼飘瓦。今日客何为者。倚阑干提起，数千年话。呼酒处、秋与云平，更休要听他，江流日夜。唫瘦西风，怕只是、沧桑难写。又荒原、斜照沈沈，无言西下。
酹江月 其一 甲戌十七初度,清末民国初,易顺鼎,重阳节近，是湘中骚客，悬弧之日。堕地百忧从此始，悔别玉楼长吉。秋士青衫，春人红豆，著甚伤心极。前途事黑，倩谁问个消息。谁知好梦如烟，华年似水，转瞬皆陈迹。佛地仙天何处也，这点因缘未毕。病里求生，愁中觅死，天亦难为力。菊花开了，且拚痛饮今夕。
酹江月 其二,清末民国初,易顺鼎,湘天住久，算有情山水，物情岁月。守著美人香草在，强似江湖落魄。笛簟填词，筝篷载酒，来往烟骚国。并非纪律，此身总觉如客。眼底红叶高楼，黄花小院，相对堪浮白。一种秋风成共命，记否去年今日。一第天悭，百蛮亲老，那更流光瞥。鬓丝禅榻，华年两字消得。
浣溪纱 其一 湘江舟行,清末民国初,易顺鼎,十载江湖酒梦消。短篷身世又今朝。秋江催动木兰桡。分手青山云黯黯，打头黄叶雨萧萧。一声画角送归潮。
浣溪纱 其二,清末民国初,易顺鼎,破屋三间放鸭棚。空江几个打鱼罾。孤篷一点闹蛾镫。细雨黄花疏酒伴，故山红豆老唫朋。隔层烟水唤难应。
浣溪纱 其三,清末民国初,易顺鼎,澹极秋光转觉浓。水亭添上一分红。枫人斜立夕阳中。乌鹊啼残筝馆月，鲤鱼催起舵楼风。碧天无分采夫容。
浣溪纱 其四,清末民国初,易顺鼎,几点鸦飞淡墨天。峭帆如箭暮云穿。一声声橹破秋烟。眼底天长飞恨杳，眉间地窄坐愁偏。碧湘秋色在唫边。
浣溪纱 其五,清末民国初,易顺鼎,不是江南载酒游。偶然吹笛向蘋洲。此时鸥梦淡于秋。风色剪来三两桨，月魂飘满一重楼。远山无语对人愁。
浣溪纱 其六,清末民国初,易顺鼎,碧尽湘天古恨多。万重明月万重波。湘花颜色似湘娥。桃叶江空愁读曲，竹枝调若畏闻歌。湘人情性奈秋何。
浣溪纱 其七,清末民国初,易顺鼎,断尽湘流九曲肠。漫同月子话凄凉。输他照影又成双。一绿迷离杨柳岸，千红飘泊藕丝乡。和烟和雨画潇湘。
浣溪纱 其八,清末民国初,易顺鼎,水落空湾欲剑沙。里湖风色暝鱼叉。鹭鹚飞上白蘋花。浦口南云浓送雁，渡头西日淡留鸦。秋光占住钓人家。
浣溪纱 其九,清末民国初,易顺鼎,猎猎船旗忽倒吹。断风声里立多时。单衫凉透没人知。镫影惨红山鬼屋，声声寒绿水仙祠。一江如梦怕寻思。
浣溪纱 其十,清末民国初,易顺鼎,系缆昏黄傍驿桥。柁楼吹笛雨潇潇。一镫红得太无聊。寻梦寻烟秋冷淡，听风听水夜迢遥。累侬到此又魂销。
金缕曲 其一 乙亥元日，时在鼎州,清末民国初,易顺鼎,又到今年矣。甚流光、暗中吹过，东风似水。脱了青衫还戏彩，春在寿萱花里。听爆竹声声不止。笑捧一卮为母寿，倩屠苏、净把愁肠洗。饮此者，大欢喜。梅花算个真知己。任终朝断风残雪，闭门而已。阿父天涯携弟妹，怅望二千余里。想寂寞应无异此。骨肉无端分五处，猛思量、旧恨重提起。倦且坐，乌皮几。
金缕曲 其二 老将,清末民国初,易顺鼎,百战英雄老。向南山、短衣射虎，应弦而倒。如此将才无用处，一代风云气小。让竖子成名去了。矍铄据鞍空复尔，故将军、不画云台表。种瓜者，青门道。记曾放马天山草。剩此日溪山驴背，夕阳秋好。照水头颅千丈雪，波底鱼龙惊搅。野戍外角声吹晓。听罢荒鸡频起舞，抚雕戈、誓把烟尘扫。虎头相，已枯槁。
金缕曲 其三 老儒,清末民国初,易顺鼎,学究先生样。半生来、青镫黄卷，乌皮绛帐。三字头衔穷措大，不讳含酸骨相。难得是斯文未丧。一第蹉跎头白早，叹磨穿、铁砚心徒壮。功名路，恐难望。济南博士江都相。溯流传汉家真派，何嫌依傍。辛苦儒林谋绝业，全力名山休让。觅冷蠹堆中同葬。七贵五侯君不见，牧猪奴、转瞬青云上。得富贵，且无恙。
金缕曲 其四 老渔,清末民国初,易顺鼎,生死蘋乡里。有同盟、旧鸥三两，是他知己。明月一江吹笛响，拿个扁舟去矣。或雨细风斜不止。渔弟渔兄身世感，怕沧桑、换到闲烟水。渔儿女，又如此。联篷夜火镫成市。正家家柁楼炊饭，酒香鱼美。袖手江天垂钓罢，看尽来头去尾。问顺水顺风能几。飞到浪花头也白，况禁他、世上风波起。渔唱远，暮霞紫。
金缕曲 其五 老妓,清末民国初,易顺鼎,无计留春住。听帘前、一声杜宇，唤他归去。多少莺花都命短，散了彩云无数。剩憔悴章台旧树。留得缕金衫子在，认红心、碎点燕支污。风与月，等闲度。秋娘老矣凭谁顾。莫思量琵琶江上，荻花飘曙。愁压眉尖和黛重，那有镜中人妒。怕照影惊鸿相遇。月地花天无恙否，是当年、一曲销魂处。青衫客，泪如注。
柳梢青,清末民国初,易顺鼎,玉杵敲霜。蓝桥访月，曾乞琼浆。最是难消，花前睡态，镜里啼妆。江干黄竹成箱。料锦瑟华年暗伤。一点相思，寄伊无路，何况明珰。
忆秦娥 子规,清末民国初,易顺鼎,幽魂咽。东风万古伤离别。伤离别。春江是泪，春花是血。人家岁岁清明节。关山处处销魂色。销魂色。红时斜日，碧时斜月。
清平乐,清末民国初,易顺鼎,春波一顷。曾照惊鸿影。谁道银河天上近。不似红墙太迥。重来欲问桃根。流水无情送春。惆怅个侬何处，半弯眉月黄昏。
谒金门,清末民国初,易顺鼎,春山冻。岚气如波欲动。谁把春寒轻剪送。压帘帘骨重。花影红沈窗缝。菭色绿浮篱空。香怕烧多金鸭痛。碧纱烟入梦。
摸鱼儿 晓发镇雄关,清末民国初,易顺鼎,挂征帆大江西上，铜琵铁板才住。酒醒今宵杨柳岸，又唱屯田词句。关山路。有残月微茫，认得愁来处。凭谁记取。写骡影冲寒，鸡声搅梦，行到乱峰曙。戌楼上，催落晓星无数。老兵起背镫语。万山一罅乾坤隘，人共乱鸦飞度。敲战鼓。指烟草连天，尚想前朝戍。天西倦旅。把老屋书声，高楼月色，分付梦回去。
台城路 龙里道中作,清末民国初,易顺鼎,五更梦压关山重，晓风鞍背吹醒。堠裹鸡声，岩飘虎气，人与万山俱冷。前村尚暝。渐茅屋晨炊，树梢青凝。杲杲初阳，马蹄踏碎乱峰影。时清边尘久静。剩荒原废垒，吹角凄警。雨抱峰黄，天归箐黑，独鸟横飞烟顶。图云关近。算瘴月蛮花，几回相等。万里天西，寒鸦将路引。
满江红 兆儿生甫九十日，遽殇金竹寓中，口占此阕，以当一哭,清末民国初,易顺鼎,三尺桐棺，算也是、人生一度。想死去、不如生好，儿心应悟。白骨竞成飘泊鬼，黄泉可有生还路。问牂柯江水夜郎山，归何处。夸麟凤，原难遇。讥豚犬，犹难据。拚替他一恸，两无干预。半霎谁教昙影现，再来莫被轮回误。检菭根藏个小身材，随他去。
湘月 赠唐浔舫,清末民国初,易顺鼎,楚中唐勒，是景瑳朋辈，灵均弟子。家在碧湘门外住，领略烟骚情思。词卷鸣秋，酒杯问月，飘泊愁乡里。歌离吊梦，才人通病如此。因甚王粲从军，祢衡投刺，同倒天涯屐。瘴水蛮花，枉题遍我辈，几行名字。秋士伤心，夜郎搔首，四顾悲歌起。布帆无恙，与君行且归矣。
苏幕遮 自黔归，赴秋试，赋感,清末民国初,易顺鼎,甚功名，何意绪。说到劳生，总没些儿趣。二月行踪三月住。四月黔关，五月依然去。万重山，千里路。驴背明朝，独自和秋语。我比残鸦心更苦。一点归心，却在天涯树。
金缕曲 乙亥除日樊城度岁作,清末民国初,易顺鼎,立马斜阳外。问儿时、旧经行处，雪泥安在。犹记白云亲舍近，几度倚闾而待。今日更车驱远迈。十载光阴俄顷耳，只添些、闲水闲山债。说往事，总堪爱。重来倦旅愁难耐。况禁他天涯除夕，冷唫清话。小店高城呼酒去，箫鼓春声一派。独自与残镫相对。莫向梅花频索笑，怕江南、梦醒都无赖。明岁又，蹇驴背。
满江红 其一 渡黄河作,清末民国初,易顺鼎,眼底黄河，已送尽、兴亡无数。都付与、夕阳西下，乱涛东注。客子梦随鸥鹭冷，英雄气挟鱼龙怒。把闲愁万斛掷波心，奔流去。倚长剑，妖鲸怖。吹短角，哀鸿顾。更高歌击楫，片帆飞渡。划破江山南北走，浮来天地中央住。问书生何处觅侯封，乘槎路。
满江红 其二 汤阴岳忠武庙,清末民国初,易顺鼎,十二金牌，天下事、不堪问矣。竟销尽、江山半壁，西湖锅里。名父子全忠孝去，小朝廷要英雄死。叹从今寡妇与孤儿，无生理。朱仙镇，公营垒。汤阴道，公乡里。有精忠祠庙，足光桑梓。白雁一声天水碧，黄龙余恨燕云紫。待招他豪杰两河魂，归来只。
百字令,清末民国初,易顺鼎,晓风残月，叹天涯、到处销魂倦矣。说到南云亲舍远，悔向长安负米。万里题诗，十年磨剑，命也该如此。儒衣僧帽，是侬前世行李。多少战垒黄尘，离宫碧瓦，雨打风吹起。一带中原禁不得，过客几回悲喜。土锉呼镫，沙坊问酒，且醉为佳耳。高楼横笛，满天霜气如水。
秋思耗 得湘中故人书，用耒边词得秋锦书韵,清末民国初,易顺鼎,估艇南浮客。望剪波小燕，雨平潮息。深竹贮灯，浅花停磬，帘卷蜻翼。正飞月山楼，万层秋绿裹瘴国。寄远愁，沧水驿。怎蜑地开封，鱼天落款，只著一些材影，者边先黑。悽恻。湘春久隔。说冷枫依旧红积。艳才无益，惯将飘泊，偿他赋笔。让钓侣青篷，楚江龙笛吹裂石。荻雪色，应更白，问甚日归来，诛茅宋玉故宅，做个词人值得。
解佩令 寄张荫庐广榕，用竹垞韵,清末民国初,易顺鼎,听莺斜巷，试骢软陌，到花前半晌东风尽。烟月昏黄，画一带欢场离恨。个中人可怜双鬓。蛮斋春睡，香湖秋泛，引吟魂梦禅天近。写怨抽恩，莫轻为寻常脂粉。是君家玉田身分。
多丽 忆湘,清末民国初,易顺鼎,梦游仙。被秋尾到湘边。怎荒波卷将古碧，重来万感依然。向君山夜凉吹笛，记臣里春暖寻钿。柔绿随篙，静红驻几，倩花扶影上渔船。再相见浣纱溪女，已是断魂钿。江亭外，晚风高树，换了鸣蝉。待何时煮莼烧竹，倚篷浅醉深眠。吐骊胎一双儿月，评鲈价三五人烟。鱼浪蘋吹，雁沙苔映，真从镜里度流年。颤数点水窗灯火，闲把楚骚笺。侬愿守黄陵祠庙，青草湖田。
喝火令 梅信不来，申之以怨,清末民国初,易顺鼎,水闭凉虹国，山藏小凤家。银河飘泊古来槎。望断瑶天铢佩，姑射在金沙。有约曾凭月，相思便寄花。江南可也一枝斜。因甚前盟，因甚不关他。因甚梦衾香雾，今夜又寒些。
玉烛新 和紫帆感事韵,清末民国初,易顺鼎,江南花正落。者一梦迷离，算君先觉。楼台金粉都无主，说甚钗钿盟约。干戈影里，何处是飘灯珠箔。便此日招得春魂，低鬟悄来同酌。倦游我亦三生，料鹦鹉和他，说人情薄。香名似昨。才不枉挂在玉儿心角。禅天澹泊。只悟后圆蒲相托。因甚又提起清愁，回肠断却。
翠楼吟 鹦母为狸奴惊化，紫帆、次香各以词悼之。即两用元韵，兼为雪衣致谢二君也,清末民国初,易顺鼎,胆怯昏黄，身愁冷翠，依然葬花旧处。断魂飞不远，料还在秋边庭宇。三生何许。便此后仙尘，听凭伊去。犹留据。绿衣半角，洗霜吹雨。欲暮。杨柳楼台，曾唤侬分理，碧云头绪。画阑无影到，向斜月如闻痴语。华年春树。甚薄命人间，玉笼难住。君知否。婵娟有例，一般风絮。
雨淋铃,清末民国初,易顺鼎,层层花外。嫩泥亲割，尺绿松块。慈悲枉自呼佛，如今不管人间纤芥。惯妒聪明，细忖者天意堪骇。凭记取埋玉深深，古怨和苔绣成彩。沉思错把狸奴怪。便雪衣恁受心经戒。金笼那知催命，真要算被侬坑害。万里魂归，还仗关山苦月携带。倘异日红豆勤抛，或有相逢再。
水龙吟 和紫帆容园寒夜韵,清末民国初,易顺鼎,与君飞上琼楼，蓬山绝顶愁风露。不如仍在，容园月下，对花起舞。人海中间，居然有此，两三鸥鹭。指寻常池榭，今宵灯火，是后日，思量处。冷福谁来相妒。猛回头旧欢都误。江南一带，空庭晓白，影梅无语。姑射归迟，料应未改，浑身缟素。且红阑拍遍，横吹玉笛，梦游仙去。
渡江云 十二月十三夜望月，和次香韵,清末民国初,易顺鼎,古愁流一发，冻华湿瓦，天影欲离青。婵娟初斗罢，密迩佳期，好事会圆成。微遮茜袖，想峭鬟窥树轻盈。须后夜瑶空雪意，补足二分明。吟声。花间暗度，唤起冰轮，悄催他端正。还只恐庞儿越瘦，不耐风棱。影娥池上无人到，管荒波半角枯菱。仙梦冷，寒簧被也霜凝。
齐天乐 雪意,清末民国初,易顺鼎,古天何处飘来磬，仙愁夜寒飞落。蝶路危红，鸦塘败墨，一点吟魂黏着。山岚似搁。怎闹竹昏林，有人知觉。祗恐梅花，因循负了旧时约。凄凉赋情谁托。忆沉沉小院，灯火如昨。冷梦牵云，濛香度月，瞒住妆楼半角。风棱纸薄。画不出春前，绿杨城郭。行到江南，酒旗斜转脚。
金缕曲 咏雪四首，用旧题 其一 闺阁,清末民国初,易顺鼎,越显庞儿白。添一点、颊潮圆印，晕成红月。恨煞狸奴真叵耐，睡暖流苏帐侧。硬不受、小鬟驱策。绣被今宵铺更紧，把层层、鸳梦围来窄。香汗出，恁般热。试妆呵手浑无力。只爱剪、寿阳宫样，额黄亲贴。十幅窗纱看欲亮，谁写折枝都活。梅影似、倩魂将别。有甚琼装和玉琢，付三生、春水休重说。冰透了，泪花缬。
金缕曲 其二 江湖,清末民国初,易顺鼎,天外帆如坐。误几度、画阑凝望，归期都左。龙笛何人吹变征，不是潇湘旧些。已闭了、骊宫无和。打入篷腰和梦响，冷移衾、又道船窗破。算更比，浪花大。前村卖酒扁舟过。最模糊、水边红树，一层风裹。野岸荒寒潮退后，对影渔翁两个。有沙鹭、冻拳苔座。触我少年飘泊感，记迷离、绿颤空江火。也曾向，舵楼卧。
金缕曲 其三 园林,清末民国初,易顺鼎,瞒过苍苔地。换一幅、辋川画景，灞陵诗意。压断小桥来往路，四面白濛濛里。算赖有、吟魂能记。淡墨池塘鸦数点，写愁痕、绿减微波字。水杨柳，暗黄洗。酒旗掣角楼门闭。沁湖心、蹇驴瘦影，生涯如此。落月银屏清欬远，料峭晓寒难避。知道是、山中人起。天外有天家住久，伴仙云、但纪寒花岁。又吹到，笛声尾。
金缕曲 其四 关塞,清末民国初,易顺鼎,红柳铺空暗。枉横笛、玉关高处，路迷难辨。倒影龙沙天万里，无数离人古怨。偏马后、桃花似电。今夕长城还有月，问可能、照得春闺见。又过了，几声雁。军门夜午催传箭。暖边庭、射雕小猎，椎牛高宴。帐外刀光疑斫阵，却是星河自澹。已寒得、一灯都战。休怪健儿头白早，便燕支、山色如今换。闲坐把，铁衣绽。
菩萨蛮,清末民国初,易顺鼎,楚天青火宵燃竹。江光冷抱渔家屋。知道晓梅开。绿蓑冲雪来。蛮溪飞梦远。月落黄陵岸。何日守湘祠。头衔一钓师。
忆旧游 题紫帆行卷,清末民国初,易顺鼎,甚惨绿京衣，闹红吴舸，换了一身秋。落魄蛮江道，怎筝篷载酒，不是扬州。山眉又妆新黛，春醒瘴云愁。奈万里逢君，三生误我，旧梦难勾。飘流。未须恨，算慧业收回，小卷银钩。听雪灯重剪，话芦沟立马，剡曲寻鸥。仙才者般骚屑，无处问灵修。且邀住清魂，梅花瘦到天外楼。
满江红 残臈二十五日江路冲寒，赋此为蛮天雪印,清末民国初,易顺鼎,君看蛮溪，也略略、有些图画。映高低蓼汀花岸，竹篱茅舍。一白寒沙春未碧，半黄浅树秋犹赭。怎钟声飘不过江来，丝风挂。短杨柳，渔罾架。横几支，船儿暇。正深篷坐雨，闲评鲈价。水地无人看立鹭，山天有路闻嘶马。问何如三十六湘湾，将帆卸。
昭君怨 其一 梅意,清末民国初,易顺鼎,数点寒花开处。有个玉人家住。溪响一重门。一重云。扶病缟衣初别。积了半腰香雪。古月忽飞来。绿如苔。
昭君怨 其二,清末民国初,易顺鼎,天外寒香送远。只恐倩魂飘断。愁把玉笙吹。月沉西。谁汲古桐金井。绿凤一声初醒。仙梦也无踪。夜来风。
梦游仙 其二,清末民国初,易顺鼎,榕城好，春步向平郊。柳絮绿将莺梦管，菜花黄得蝶魂销。似有酒旗飘。
梦游仙 其三,清末民国初,易顺鼎,榕城好，小阁尽开扉。山路夕阳行马过，水田春雨饭牛归。心向画中飞。
梦游仙 其四,清末民国初,易顺鼎,榕城好，处处听吹笙。月黑寻郎苗女秀，花红赐觋竹王灵。庙火夜犹青。
梦游仙 其五,清末民国初,易顺鼎,榕城好，蛮髻见双了。溪女钏摇因洗菜，峒娘鞋褪更穿花。体态也夭斜。
梦游仙 其六,清末民国初,易顺鼎,榕城好，湖水碧如苔。菱火两三星不定，荷花八九月犹开。撑个小船来。
梦游仙 其七,清末民国初,易顺鼎,榕城好，倒影水楼嵌。秋浦鱼云晴晒网，春潮蜑雨暮归帆。却也似江南。
梦游仙 其八,清末民国初,易顺鼎,榕城好，楼影认龙冈。湘雁北来穿瘴绿，海螯东寄擘晴黄。几度醉重阳。
梦游仙 其九,清末民国初,易顺鼎,榕城好，冬景更留连。鹭影翘来无雪地，鸦痕画出欲风天。人立柳塘边。
梦游仙 其十,清末民国初,易顺鼎,榕城好，飘梦水天空。枫叶凉波江舫笛，梅花细雨寺楼钟。不听也愁侬。
孤鸾 供蜡梅一枝,清末民国初,易顺鼎,病黄生面。记蛎粉围墙，那回曾见。苦把蛮腥，腻了寿阳宫瓣。东风又还到也，怎寒花尚留秋怨。冷入二分龙麝，带断魂飘远。问别来何处照清浅。说离恨天西，旧红无伴。疏影浑难觅，付月波凉蘸。美人倚愁独立，梦游仙道妆偷换。香外一瓶一我，正万缘俱澹。
声声慢 雪珠,清末民国初,易顺鼎,欬玉因风，跳珠似雨，骊宫舞碎珊瑚。窜入花丛，催他蝶梦红枯。潇林又闻闹竹，怕湘妃冰绿单肤。沉吟久，怎钗梁敲断，消息都无。依约乌篷密响，恰此身飘泊，如傍菰蒲。冷晕摇青，逼成灯影模糊。空庭一声一点，算个侬心上秋余。还愁是，打妆楼帘眼太疏。
玉簟凉 题次香悼亡词后,清末民国初,易顺鼎,珠涨迷江。是万里泪痕，报答成双。丝丝花气息，怎断了偏长。离红无主，又霎时换作，缟梦冰凉。收影去，早暗消龙骨，偷费乱肠。檀郎。春尘锦瑟，秋雪玉箫，赢得此恨茫茫。仙山天样远，那觅返魂香。虚幌旧并倚处，有小月飞上钗梁。芳约准，待拚他连理唐昌。
天香 水仙,清末民国初,易顺鼎,湘月夜愁，海云春笑，是花还是仙子。讯远槎风，梦塞钗雪，鲛泪澹红曾洗。葱尖切恨，遥认得冰环玉指。似向翠蓬闻磬，一痕水天凉气。微波寄语千里。写迷离洛灵身世。最忆江皋步晓，袜陈飘起。绮石圆沙无数，放小小香魂出头地。绿凤梳翎，蛮腥尚腻。
凄凉犯 重台水仙，用梦窗原韵,清末民国初,易顺鼎,湘春水阔，单衣外、仙云暗护如叶。障风浅幕，瑶房闭久，洗妆乍湿。鲛程冻合，珠海双帆正涉。采香人，凉到骨，步入翠蓬叠。鬟朵压来重，小月钗梁，夜寒飞怯。粉弹未破，晕愁痕玉颜冰靥。金屋沉沉，问身世微波几摺。想重衾晚馥浓熏，缟梦灭。
金缕曲 其一,清末民国初,易顺鼎,写得乌丝烂。向旗亭、寻行数墨，澹欢浓怨。笺上是秋还是泪，总觉模糊难辨。有湘雨、楼词几卷。秀句偏多飘泊响，听江湖、一个张孤雁。也合做，玉田伴。相思欲寄青瑶案。怕年来、四愁平子，赋情都倦。儗把诸贤重唤起，多少金荃兰畹。道自古、才名不贱。酒梦京华凉易醒，悄鬘天、已作枯禅观。应念我，发三叹。
金缕曲 其二 巴陵杜仲丹贵墀,清末民国初,易顺鼎,此杜依然老。只一事、差强乃祖，时非天宝。家在岳阳楼下住，容易吟魂飘到。看尽那、洞庭秋好。绿雨啼鸪斑竹岸，是古来、未竟伤心稿。二十五，楚骚调。宣南记共风吹帽。怎独自、鬓丝禅榻，焚香却扫。中有水流云在意，懒向词场厮闹。算已是、名心淡了。昨夜游仙帆影挂，为寻君、转过黄陵庙。霜与月，满湖缟。
金缕曲 其三 武陵余子澄嵩庆,清末民国初,易顺鼎,腻月斜街路。瞥楼台、澹黄瞒过，玉骢嘶处。恁地粉郎心上窄，也把香名容住。才不枉、飘零如许。醉写乌阑浓蘸墨，是那场、春梦真凭据。愁彀了，凤城旅。蛮江夜火沙堤步。挽吟桡、相看欲笑，依依情素。跨蝶花天能几日，又换冷枫红舞。也算作、才人际遇。闻道青篷还载酒，正横吹、龙笛湘江雨。披一领，绿蓑去。
金缕曲 其四 武陵王梦湘以慜,清末民国初,易顺鼎,生就填词命。况添些、悲秋结习，悼春心性。不比五陵年少样，裘马但标轻俊。怎知道、欢场离恨。一副尊前奇绝泪，算除花、尚有谁堪赠。还为我，洒来肯。采香嫩约难凭准。想别后、雨花泥絮，维摩多病。烟柳明湖三面绿，著个才人小影。与背锦、生涯刚称。飘泊情天无住处，瘦东风、也似君行径。何日共，碧湘隐。
迈陂塘 蛮村荒感,清末民国初,易顺鼎,裹腥蓝、万重飞瘴，孤城如堕云海。卧龙故垒生秋草，一角斜阳绿坏。祠额矮。尽铜鼓迎神，消受椎鬟拜。夜郎休大。算金马蛮王，玉蚕鬼母，此日有谁在。行歌客，且莫思量千载。自家愁已难卖。浣纱溪女花间笑，也觉嫣然堪爱。山影碍。问古月何年，先我来天外。猺村春赛。又管压红鹅，裙围黑蝶，闲把酒来买。
忆旧游 其一 依韵答紫帆,清末民国初,易顺鼎,甚移床避梦，选砚供年，瘦不关秋。借个蒲团坐，更焚香扫地，五字苏州。今宵落梅风紧，还替缟衣愁。又蝶路吹红，鱼天涨碧，暗被春勾。溪流。蘸飞雨，任绿影沉沉，那见帘钩。一舸浮家约，怕苔生钓石，换了丛鸥。采香俊侣都懒，新社待谁修。便想到斜街，卖花声过何处楼。
忆旧游 其二 柬紫帆，再用韵,清末民国初,易顺鼎,渐深烟困柳，密雨妨花，小院如秋。过了收灯节，问正三二月，可似杭州。东风不情不绪，吹起一分愁。把选梦年华，盛娇影事，淡抹轻勾。名流。剪诗翠，坐竹里帘栊，黄月藏钩。寂寞蛮江道，但新巢换燕，旧舸寻鸥。红阑夜寒敲句，箫谱倩重修。算万里游仙，春山瘴碧中有楼。
八声甘州 社雨初散，江春已深，小园暝游，如有所忆,清末民国初,易顺鼎,才一番雨过便闻蛙，池塘已春深。记年时携酒，笑桃门巷，吹絮园林。几条花边熟路，支蝶也慵寻。人意如新绿，直恁阴阴。蓦地余寒何处，觉连宵轻暖，准换罗衾。待搓黄蛮柳，斜照万丝金。想江南采茶天气，闹碧云十里踏歌音。拚幽坐水苔帘阁，润到青琴。
风入松 小园桃李作花，澹红妍白，天然相亚，为赋此解,清末民国初,易顺鼎,轻寒轻暖费天匀。调惜玉儿身。画帘尽日飘丝雨，坐莺边有个愁人。不月园林缟夜，无风门巷红春。凝思那处正湔裙。欲见更何因。小唇秀靥今还在，奈东厢燕伤神。管甚非花非雾，和他如梦如尘。
月华清 春街买鹦，与故禽无二，返魂香耶，再生缘耶,清末民国初,易顺鼎,秋稻余香，春花复梦，小帘依旧深贮。垂柳楼台，半护碧云归路。怎隔年重认轻盈，浑未改檀唇绣羽。无语。见画阑干外，东风吹絮。此例相沿应许。那离恨天边，多少幽女。话到三生，命比雪娘都苦。偏记得庭院依稀，算不枉玉箫分付同住。垫一层黄月，一层红雨。
菩萨蛮,清末民国初,易顺鼎,绿衫人在春阴院。闲坐冷如秋。略无花影到。堆满一帘愁。
花非花 柳花,清末民国初,易顺鼎,花非花，雪非雪。塞北逢，江南别。垫平骢路夜疑霜，堆上鹦阑朝误月。
摘得新,清末民国初,易顺鼎,两鬓花。烘成一脸霞。花将人面比，不争差。那年那度东风里，那人家。
渔歌子,清末民国初,易顺鼎,新涨如云欲到门。年年洗尽落花痕。斜照里，绿三分。二分春水一分村。
月下笛 读山中白云词感怀玉田生，即用其赠仇山村韵,清末民国初,易顺鼎,公子秦川，布袍落魄，来称杭友。金荃万首，几人标格同瘦。鸥边又绿西泠水，问送得春愁尽否。想吟魂尚在，秋寒鲸背，紫箫离手。过后。才名旧。只换了藏鸦，六桥疏柳。词家仅有，浣花应配诗叟。山云入卷飞清气，却不信仙蓬去久。剩如此好江湖，朱十依然载酒。
采桑子 题玉田词后,清末民国初,易顺鼎,词仙身世愁边住，家在南湖。国在西湖。一段沧桑旧隐无。才名两字依然剩，鸥外春孤。雁外秋孤。纸上清魂似可呼。
长相思,清末民国初,易顺鼎,桃花开。李花开。燕子寻侬特地来。卷帘红雪堆。想斜街。梦斜街。小院沉沉闻坠钗。绿天浑似苔。
河传 金荃体,清末民国初,易顺鼎,春锁。人坐。小楼寒。相见时难。泪弹。俏和影儿双倚阑。团栾。月斜依旧单。斗帐流苏金络索。围四角。生怕啼莺觉。画廊东。无路通。愁红。海棠花底风。
月华清 新得绿衣，又埋紫玉，仍衔蝉之劫也。用旧韵悼之,清末民国初,易顺鼎,玉碎惊心，珠啼霣魄，好春从此难贮。架月飞愁，照惯白濛濛路。怎写成故纸离鸾，浑不让年芳似羽。酸语。奈静禅行榻，又挑泥絮。暗绿庭深几许。似瞥过朝云，飘忽神女。为恋金栊，忘却前尘悽苦。要寻到花外情天，把小小双魂交付。还住。认旧红无恙，土华吹雨。
露华 廧外梨花数株,清末民国初,易顺鼎,素仙玉立，化此花倾国，还似无花。万红自静，倚天澹绝朝霞。唤起绿云如水，伴小楼诗梦生涯。浑不辨江南去路，缟月银沙。初过洗妆微雨，比浴罢莹肌，未隔单纱。纷廧白处，笼寒知在谁家。浑是一庭松雪，替春人飞尽年华。东阑远，东风又还远些。
月下笛 其一 紫帆以此调题余词卷，仍用玉田原韵答之,清末民国初,易顺鼎,昏黑关河，软红人海，十年呼友。琴心剑首。和他恩怨都瘦。吴霜燕月层层梦，也照过青衫泪否。怎盟鸥万里，蜑篷烧烛，雪华如手。茗后。同怀旧。感建业春芜，灵和秋柳。清愁漫有。玉箫吹得成叟。仙天睡了禅天坐，悄不信蛮天住久。算难遇是知音，且向花前酹酒。
月下笛 其二 原韵题紫帆词,清末民国初,易顺鼎,兰畹金荃，霏香秀笔，几人吾友。空华转首。飞来瑶想都瘦。红云懒向仙龛住，尚记得三生事否。想醉魂曾到，骊宫雪舞，寸珠归手。定后。情禅旧。写南渡乌丝，压他苏柳。侬家也有。洞庭添个渔叟。海天万古生明月，怎一件青琴葬久。只休学郁轮袍，甘向长安侑酒。
天香 白桂花,清末民国初,易顺鼎,爪雪银痕，肤云玉气，鍊颜饮罢铅液。旧隐琼楼，圆因金粟，小谪仍皈净业。亭台水浸，秋到了人间无迹。不辨香来何处，飞仙广寒宫阙。几度娥池潮汐。照三生影还明白，断羽霓裳，天上飘零曾识。下界尘红自远，算万劫修成最空色。凉透单衫，满身是月。
庆清朝慢 梨花,清末民国初,易顺鼎,帐浅飞云，壶深买雨，小楼全在花中。寻常缟夜，透帘别样玲珑。院落常如有月，把香魂浸得溶溶。诗梦醒，却还似梦，坐远惺忪。谁识天然雅素，向瑶台独立，一笑春空。澹雯化绿，清气暗接仙蓬。撩乱玉人心眼，最愁他燕子无踪。三生事，只将明白，交付东风。
应天长 春夜闻归雁声,清末民国初,易顺鼎,渔篷晒月，猎箭响云，相呼正失归侣。万里玉门心眼，家山在何处。一程风，一程雨。算减了一程黄雾。怎还把一带高楼，紧紧围住。关缺剩寒补。不尽秋声，如水乱流去。最苦夕阳官道，茫然与春遇。干花暝迷旧路。怕错认那回红树。又唤起湘客吹镫，年少羁旅。
月下笛 紫帆结想西湖，填此词见示，余亦柳莺心许，梅鹤神交者也。依韵答之,清末民国初,易顺鼎,南渡当年，湖山只解，玉成词友。松云白首。老仙多半吟瘦。销金锅里销家国，销得尽红鹃泪否。只苎萝斜照，一般贫贱，浣纱春手。雨后。香尘旧。想苏小妆楼，依然垂柳。花赀若有。莺边来作邻叟。飘零自是才人福，落得伴寒梅睡久。算我辈忒无聊，万里蛮村问酒。
如梦令,清末民国初,易顺鼎,昨夜花阴月浅。梦到谢娘庭院。瘦了小腰支，人似绿云浑软。春短。春短。愁满玉箫心眼。
忆旧游 春日题五榕江阁,清末民国初,易顺鼎,正春沙有雁，晓树无莺，暗尽芳朝。一尺桃花雨，恰吹愁成浪，流到诗桡。东风百蛮如画，绿染瘴天娇。奈官路斜阳，题红万里，鹃泪难消。晴丝水窗凭，只隔望帘疏，载梦帆迢。记向横塘过，负垂杨两岸，玉手亲招。还将寄鸾残句，写上碧云梢。渐人影都无，江心冷月孤荡潮。
高阳台 其一 上巳日紫帆同次香、敦甫江岸踏青，赋此调寄余古欢阁，即用原韵答之,清末民国初,易顺鼎,寺顶鹃红，湖唇鸭绿，惊心此日重三。瘴国山多，层层裹碧如蚕。十年几赋燕台句，早箫街别味慵谙。怎春深、惯试离悰，水北花南。柔波照影词仙六，正蘋香夹坐，松吹分谈。有个愁人，鹦林扫地差堪。自怜不为听钟到，把禅天风信来探。两边情、鸥雨跳沙，蜑月飞岚。
高阳台 其二 原韵柬紫帆,清末民国初,易顺鼎,鸥社清缘，鹦林净业，依然旧影张三。恨茧重重，词仙身世如蚕。柔宵冷暖无人问，拥猩衾独自偏谙。悄随他、万里游丝，飏到宣南。落花风里侬先瘦，只听鹂欲醉，对燕疑谈。细雨吹红，小桃可是能堪。春愁似海连天绿，镇邀君打桨同探。蓦惊心、人在高楼，瘴碧遮岚。
江城梅花引 笛,清末民国初,易顺鼎,广寒人散踏歌收。曲谁偷。谱谁修。谒帝穿云，说与世间愁。骨透红冰心透月，吹过了，几沧桑，凉未休。飘零老仙何处楼。楚天幽。一声留。睡也睡也，骊宫梦不稳银湫。十载江南，飞雨夜行舟。湘上雁风如发劲，丝气息，到层空，浑是秋。
鹧鸪天,清末民国初,易顺鼎,花气斜街锁昼冥。东风似醉不曾醒。南槽雪瓮邀浮白，内样云鞋换踏青。能几日，已零星。燕台秀句付鹃听。春如梦里三更雨，人在天西万里亭。
钓船笛,清末民国初,易顺鼎,人立柳阴桥，四面东风如网。肯把一丝凉信，换黏天腥浪。鸥儿雪白鸭儿红，去作五湖长。鱼国年年春雨，看紫萍来往。
十六字令,清末民国初,易顺鼎,春。向晚汀洲采白蘋。风欲起，愁杀渡江人。
华胥引 其一 春夜同紫帆，用玉田韵,清末民国初,易顺鼎,微波月地，水样流年，浸来都湿。觅影偏逢，凉魂步入花路白。啼鹃泪尽东风，感离红家国。今夜星前，恨天有个人立。拾片梨云，算不许玉香遗逸。瞒鹦浅坐，怎被暗愁知得。千古春怜才子，只沉香亭北。小小山楼，让侬来领空色。
华胥引 其二 春宵月下忆远，仍用前韵,清末民国初,易顺鼎,离鸾院落，月浸柔天，绿春如湿。钏响荒唐，梦中记起松腕白。十年清夜吹箫，向垂杨江国。带露敲扉，睡莺花上惊立。帘影摇镫，肯话我生平疏逸。沉沉小叹，多恐凉蟾听得。便趁一丝香雾，到高楼西北。冰透相思，余寒尚在衫色。
闲中好,清末民国初,易顺鼎,闲中好，春睡起来迟。瞥见红阑外，桃花开一枝。
凭阑人,清末民国初,易顺鼎,听雨江南门巷幽。人在卖花声里瘦。重来燕子愁。旧东风，新画楼。
南歌子,清末民国初,易顺鼎,草长飞莺乱，波平睡鸭知。孤村春水夕阳时。流出桃花一片自然诗。
春晓曲,清末民国初,易顺鼎,银鹦一唤花天白。犹误西楼澹月。小欢断梦付春云，更比玉钗无处觅。
忆旧游 社题春雨二首 其一,清末民国初,易顺鼎,但三分困柳，一味催花，尽日冥迷。吹罢阑干絮，任和烟染出，未是晴丝。西泠绿杨天窄，呼泊画船时。想桃片流来，猩红透涨，鸭碧平堤。霏微。带愁远，记问酒前村，湿了青旗。却掩楼窗卧，自梨云去后，诗梦难飞。无人紫苔庭院，屐响不知谁。写分外沉沉，重帘不卷双燕归。
忆旧游 其二,清末民国初,易顺鼎,正深霏损柳，腻涨添桃，湿尽秋千。织出帘丝路，便愁宽尽贮，梦窄难穿。江南旧家门巷，闻道有啼鹃。猛记起清愁，过骢燕陌，回雁吴船。华年。暗中度，想珠箔飘灯，罗帐飘烟。一样瞢腾去，料妆楼玉困，也只思眠。飞台没人来倚，犹问卖花钱。奈春影都无，万红身世离恨天。
忆旧游 清明，和家大人韵二首 其三,清末民国初,易顺鼎,记旗亭唤酒，江国吹箫，画舸春涯。生怕新烟上，被绿杨勾引，半角楼遮。南朝四百余寺，无处不飞花。更信马嘶香，和莺证梦，黄四娘家。偏差。恨天债，为万里游仙，诗鬓将华。一样闲门巷，少红肩卖杏，素手分茶。茜裙远远飘蝶，错认旧宫斜。待说与东风，今年燕子迟到些。
忆旧游 其四,清末民国初,易顺鼎,怎蘼芜似水，浸透春愁，软绿无涯。莫倚飞台望，但游丝飏暖，莺界全遮。东风万里诗梦，沿路访梨花。怕燕子重来，名闻影隔，不认卢家。还差。悼芳稿，付小院鹃红，私哭年华。禅榻分新火，道情天醒后，味只思茶。百蛮纵有微雨，休问酒旗斜。拚闷掩鸳楼，江南更比春远些。
江城梅花引 和次香韵,清末民国初,易顺鼎,古帘鹃语吊残菲。销愁蕤。暗中飞。春与词人，小影是游丝。花气敝蟾偏做暝，心上月，向天边，分半规。东风打门还觅谁。满空屏，红折枝。名闻梦禁，无端惹鹦鹉沉思。卖杏江南，似过一声微。今夜阑干秋样冷，吹几片，绿云来，缝笛衣。
卖花声 其二,清末民国初,易顺鼎,万感比前轻。平远沙汀。词仙秋泪忽潮生。旧事伤心天水碧，玉笛吹冥。一派好西泠。歌舞销曾。湖山多故为多情。换了当年南渡样，早是皇清。
齐天乐 素心兰，和敦甫韵,清末民国初,易顺鼎,湘天万古飞明月，珠光照来波路。影外论交，香中写意，曾共灵均心许。藏愁不住。已销尽幽春，一痕犹露。却笑人间，千红冷暖甚情趣。乾坤几分清气，算无芳占得，全染襟素。恩怨都平，悲欢总澹，花国自成朝暮。仙禅合处。是空色同修，玉昙琼树。夜蹋鱼云，来听瑶瑟语。
忆旧游 悼云筱廷总戎,清末民国初,易顺鼎,记鬉银络马，臂锦鞲鹰，浅陌闲坊。斜照花阴坐，解单衫紫窄，细数金创。苔边几度春雨，湿了绿沉枪。叹煮酒青梅，缚弓红竹，回首全荒。沙场。醉曾卧，更玉帐谈兵，月影刀光。旧隐南山远，剩灞亭风雪，残梦飞凉。伏波万古祠庙，裹革换来香。又惹起灵均，湘天一碧招国殇。
绛都春 社题春水二首 其一,清末民国初,易顺鼎,东风乍起。猛皱碧一池，干卿何事。梦醒小楼，昨夜春寒，模糊记。悄然桃浪浮花至。几片入渔娃网里。卷帘才信，通宵腻雨，酿愁无际。弓履湔裙曾到，坐沙上、惹得鸳鸯惊避。鸥白鸭红，第一难忘侬乡里。锦帆总有天涯意。送尽了南朝帝子。防他又误离人，画船去矣。
绛都春 其二,清末民国初,易顺鼎,潮痕蹙缆。乍涨绿到门，移楼临岸。柳底路沉，花外天宽，春声乱。桃家姊妹离魂远。洗剩粉南朝香怨。一莺啼水，恨鸥占了，落红恩眷。流断华年不转，对芳影、私替浣纱人叹。松雪溅涛，画舫浑高瞒堤半。江乡鱼价年年贱。记柁阁香炊午饭。别来新翠苔矶，锦鸳睡暖。
琵琶仙 春江忆远，用白石老仙原韵,清末民国初,易顺鼎,猩片流桃，寄芳句不似，宫沟红叶。波路双桨停敲，蘋边坐清绝。人更在江南那处，想微雨画桥闻鴂。泪帕香销，歌桡事倦，来对花说。漫催剪鹦嘴单衫，早闲过山城踏青节。休问半生春影，剩风前飞荚。重梦到垂杨旧岸，有浣纱玉手如雪。羡煞溪里鸳鸯，白头无别。
春云怨,清末民国初,易顺鼎,乌衣旧国。感百年初遇，春寒奇劫。已过踏青时候，恁地小园晴未彻。杏雨封巢，梨云堆巷，蓦比人间路还窄。说与卢家，莫愁知道，此日也愁绝。东风漫冷栖香骨。看离魂几队，双双心热。胜似楼中赋生别。多故池塘，薄福帘拢，本难消得。证到花天，者般同命，更有万红一窟。
绛都春 重赋春水,清末民国初,易顺鼎,鱼天始翠。见四尺画篷，和云飘起。桃片压香，倒浸红楼，沉沉地。斜阳染绿浑如醉。认万古春愁影子。紫萍来往，似寻不到，小桥原位。重倚。垂杨唤渡，便人语吹过，隔江都细。住在镜中，让与渔娃，闲梳髻。五湖负了鸳边誓。甚日办诗船行李。十年花样飘零，听莺听水。
青玉案 闰三月，和家大人原韵,清末民国初,易顺鼎,人生怎不蛮天住。便春也忘归去。破例东风浑借与。饧箫得意，酒旗增价，一倍江南趣。慢将首夏清和付。蝶梦翻新踏青处。万艳离魂还有主。绿添莺界，红销鹃国，赚了梨花雨。
水龙吟 榕城望雨词二首，和家大人 其一,清末民国初,易顺鼎,龙祠箫鼓黄昏，看看又上珠潭月。碧云桑路，双鸠似悔，那回轻别。著甚乾忙，牧童懒向，夕阳吹笛。叹年光暗里，嫩晴瞒住，已催近梅天节。江影才堪一尺。候春潮杳无消息。野桥急溜，遮头破伞，画中空忆。花尽都拚，千红并命，求他绿活。便将他活绿，减公两鬓，一丝丝白。
水龙吟 其二,清末民国初,易顺鼎,闰春不闰春寒，艳阳醉恋千红住。龟痕坼碧，虹身闭赤，漏嫌娲补。馌妇心情，此时更比，凤楼人苦。讶楝风暗尽，梅霖须到，偏万股晴丝误。骊梦珠宫正午。锁灵泉飞来无路。城阴闻叹，绿蓑影过，金茸翠亩。绀幰星言，笺天独立，杏花深处。约阿香睡醒，蓉塘踏水，唤痴龙去。
百宜娇 十姊妹花,清末民国初,易顺鼎,绿股分钗，素肌同帐，蛎粉墙阴无数。桃叶江南，木兰塞北，离恨者回都补。团圆别样，应省识东皇心苦。一窝儿倚玉搓香，旧家门巷曾遇。真个把二乔深贮。不字也双栖，锁春前度。湘水三妃，骊山五队，添足十眉图谱。青溪照影，认多少小姑居处。叹花天命寡千红，美人迟暮。
玉漏迟 题次香悼亡草，即送其游白门,清末民国初,易顺鼎,万花呼恨起。料他都怪，词人多事。如梦青春，一半有头无尾。撇却芙蓉旧主，问倩女先归何意。涛井腻。东风肠断，扫眉才子。忏空玉劫香年，吊痴碧蟾天，苦红鹃地。惯写伤心，连累衍波笺纸。准备乌丝横幅，更去替南朝消泪。江雨里。来询蒋山家世。
长亭怨 其一 社题饯春,清末民国初,易顺鼎,正人在乱红飞处。添个啼鹃，小帘朱户。此际江南，落花时节甚情绪。送侬几度。也输到侬来作主。卖杏街楼，空阅尽年年春雨。同去。趁章台倦舞，最惜白家樊素。天涯一路。齐料理翠筵尊俎。慢腾腾行马关河，静悄悄离鸾院宇。只密写东皇，遗爱绿阴千树。
长亭怨 其二,清末民国初,易顺鼎,枉分付万红遮路。鹃国楼台，影儿曾贮。春似佳朋，尊前易散总难聚。要随伊去。访天外桃花倩女。水远山长，试借问君家何处。芳句。把莺恩蝶爱，题满绿阴窗户。沉沉院宇。只不合单留愁住。想画舫湾到苏堤，蓦几阵东风呼渡。乍闲了游人，长日来修花谱。
采桑子 送紫帆入吴,清末民国初,易顺鼎,柳天明月梅天雨，黄了苏州。绿了扬州。君到江南不许愁。翻思那日经行处，红板桥头。白板扉头。有个萧娘尚在不。
字字双,清末民国初,易顺鼎,杨丝柳丝桥复桥。蘋叶蘋花潮复潮。红楼月子高复高。吴娃艇子摇复摇。
章台柳,清末民国初,易顺鼎,漫天絮。漫天絮。水远山长飞不住。遮却高楼恨易生，不如遮却春归路。
潇湘神,清末民国初,易顺鼎,潇水波。湘水波。月明唱起竹枝歌。万艳万愁呼欲出，湘花颜色似湘娥。
促拍满路花 和白仙词四首 其一,清末民国初,易顺鼎,忠臣惭保保，孝子愧安安。文章还远逊，赵闲闲。年来勋业，分付水精盘。末路真堪笑，一事无成，英雄儿女神仙。问何时委蜕如蝉。返我太虚天。茂陵封禅稿，任丛残。御风骑气，撒手谅非难。骨肉团栾好，蕊珠兜率，方知即在庐山。
促拍满路花 其二,清末民国初,易顺鼎,鱼龙方跋扈，鸡犬岂平安。五洲蜗角局，不能闲。金瓯将缺，先变烂银盘。沧海扬尘后，荆棘铜驼，只愁泪洒神仙。大槐宫衮衮貂蝉。那有柱擎天。玉龙三百万，甲将残。乾坤澒洞，来日大都难。披发吾行矣，儒衣僧帽，黄冠差胜文山。
促拍满路花 其三,清末民国初,易顺鼎,出师留两表，王业不偏安。武乡侯尽瘁，肯偷闲。回思当日，膝向草庐盘。出处何常有，出作完人，处为忠孝神仙。即先生岂薄貂蝉。悲悯切人天。明知唐社稷，已将残。英雄同恨，鍊石补天难。汉末还唐末，三醉岳阳，何如六出祁山。
促拍满路花 其四,清末民国初,易顺鼎,涛声趋左蠡，岭势接南安。匡庐真福地，境幽闲。三天子障，虎踞与龙盘。五老峰千丈，结个茅庐，任人谤是神仙。记曾听万壑哀蝉。乐似奏钧天。琪花飘满地，鸟衔残。桃源洞里，秦火到应难。我与昌黎异，世间屈曲，不如从汝神山。
促拍满路花 和吕仙词二阕 其五,清末民国初,易顺鼎,西湖虽可乐，南渡太偷安。半闲堂上客，半闲闲。销金锅里，蟋蟀斗千盘。炮打襄阳日，葛岭笙歌，依然人望如仙。水龙吟寓感于蝉。天水碧连天。渡江闻白雁，一声残。诸陵何处，花落欲寻难。千古伤心事，年年风雨，如闻痛哭厓山。
促拍满路花 其六,清末民国初,易顺鼎,乌飞三匝绕，鹪寄一枝安。归来沧海上，且偷闲。光阴电驶，腊粥接春盘。幸有高堂寿，红颊青瞳，居然陆地神仙。把莱衣愿换貂蝉。此乐胜生天。南陔诗可诵，补编残。龙华会上，迦叶与阿难。况有真仙护，今宵此地，便同蕊阙蓬山。
一半儿 其一 题聊斋志异,清末民国初,易顺鼎,凉镫颤雨梦回时。姑妄言之妄听之。纸上墨花浓欲飞。境迷离。一半儿狐仙一半儿鬼。
一半儿 其二,清末民国初,易顺鼎,灵谈鬼笑任纷拿。笔妙偏从痒处抓。支字不曾饶过他。听无哗。一半儿讥嘲一半儿骂。
一半儿 其三 梅意,清末民国初,易顺鼎,翠禽无语镇惺忪。黄篾三间雪里浓。此去断桥东复东。晓云空。一半儿诗情一半儿梦。
一半儿 其四 检旧衫感赋,清末民国初,易顺鼎,春明两度少年游。破尽荷衣典尽裘。剩有此衫相伴愁。旧痕留。一半儿京尘一半儿酒。
题陈迦陵填词图，为张养如作 其一 醉花阴,清末民国初,易顺鼎,洗罢疏桐补清课。问谁拥桃笙娇卧。笺待拂墨停磨。着甚来由，苦把湘毫涴。且莫倚玉箫吹，怕惊得花边梦儿破。
题陈迦陵填词图，为张养如作 其二 喜迁莺,清末民国初,易顺鼎,香肩斜亸。认颊潮红晕双涡。瞧，科是生成琼装玉裹。只一霎沈醉东风面已酡。怎禅榻光阴，刹那厮赶上散花天女，常伴病维摩。
题陈迦陵填词图，为张养如作 其三 出队子,清末民国初,易顺鼎,红酣翠妥。费心情独自哦。猛可的江南唱到定风波。猛可的天上听残水调歌。要守定阑干人两个。
题陈迦陵填词图，为张养如作 其四 刮地风,清末民国初,易顺鼎,因甚的趁秋风换了南柯。因甚的寻春梦误了东坡。莽风流自古受多磨。写生时已曾经过。他拥越被朱颜婀娜。他倚胡床绿鬓婆娑。到底来镜中花水中月，几曾真个。空则是展鸾绡挥象管，费他年醉眼摩挲。便新词尽向旗亭播。怕再世雏鬟发也皤。
题陈迦陵填词图，为张养如作 其五 四门子,清末民国初,易顺鼎,算髯翁艳福真无那。谱乌阑倾白堕。也不患才多。也不患情多。到换羽移宫几度过。亭儿半荒，墙儿半趖。把画里双身牢锁。
题陈迦陵填词图，为张养如作 其六 古水仙子,清末民国初,易顺鼎,酹酹酹，金叵罗。吊吊吊，冷莺花，有个诗翁坐。问问问，尊前月更来么。寻寻寻，卷中人相随可。喜喜喜，展琅函雨曳烟拖。怕怕怕，化银杯粉残香堕。老词仙赴了玉楼科。俏佳人证了瑶池果。甚痴魂销向画图多。
题陈迦陵填词图，为张养如作 其七 尾声,清末民国初,易顺鼎,幻影三生无处躲。休惹起看画的更风魔。教说与小云郎应识我。
丁丑重九前四日为余二十初度，制此书感，时在辰阳道中 其一 粉蝶儿,清末民国初,易顺鼎,蓑笠休抛。悔长安两番西笑。趁秋深买个轻舠。菊蟹杯，莼鲈箸，图些醉饱。莽乾坤大抵无聊。这缘由总难知道。
丁丑重九前四日为余二十初度，制此书感，时在辰阳道中 其二 叫声,清末民国初,易顺鼎,今日个山隐隐水迢迢。细瞧细瞧。者秋光为谁好。猛添来绿鬓十年愁，算和那黄花一样造。
丁丑重九前四日为余二十初度，制此书感，时在辰阳道中 其三 醉春风,清末民国初,易顺鼎,麒麟阁要推翻，鹦鹉洲拚踢到。元龙楼上置身高。问英雄可也少少。敲残一百八蒲牢。唫完二十五楚骚。游遍万千重蓬岛。
丁丑重九前四日为余二十初度，制此书感，时在辰阳道中 其四 迎仙客,清末民国初,易顺鼎,泉明酒，禹锡糕。秋到重阳秋又老。雨和风，正厮闹。一事差豪。少个催租恼。
丁丑重九前四日为余二十初度，制此书感，时在辰阳道中 其五 红绣鞋,清末民国初,易顺鼎,新活计笔床茶灶。旧行窝禅榻书巢。愁来悔不一肩挑。江声今夜棹。草色去年袍。尽留些雪泥爪。
丁丑重九前四日为余二十初度，制此书感，时在辰阳道中 其七 石榴花,清末民国初,易顺鼎,向天涯打个残包。踪迹混渔樵。脱红衣免得画图描。茱萸休插帽。醉倚溪桥。引清尊避了筝琶闹。酒醒来何处今宵。尽悲秋宋玉犹年少。怕唫成九辨宾先凋。
丁丑重九前四日为余二十初度，制此书感，时在辰阳道中 其八 剔银灯,清末民国初,易顺鼎,醉呵醇醪浊醪。唫呵长谣短谣。也输他士衡入洛夸英妙。也输他邓仲华拜衮勋高。也输他金銮召。铜柱标。俺这里算向愁城走一遭。
丁丑重九前四日为余二十初度，制此书感，时在辰阳道中 其九 苏武持节,清末民国初,易顺鼎,蓦地月残风晓。替写个词人照。浑不是画云台容貌。隐山林格调。烛三条。弦七条。春婆唤醒东坡觉。秋士听残北渚骚。笔悴花憔。到今年送穷文十易稿。
丁丑重九前四日为余二十初度，制此书感，时在辰阳道中 其十 红衫儿,清末民国初,易顺鼎,跳出风花套。领了烟波教。名枉劳。利枉劳。总被鸥儿笑。愁可抛。恨可抛。过去因缘难找。
丁丑重九前四日为余二十初度，制此书感，时在辰阳道中 其十一 煞尾,清末民国初,易顺鼎,这魂灵多因儿女消。这心思要把君亲报。这面庞看来时也是个神仙照。俺有日寻着洞宾呵，唱一支道情儿归去了。
阅金经 题秋蓬听雨图,清末民国初,易顺鼎,雁与新寒约，鸥将旧隐招。剪灯独自话无憀。潮。流到泰娘桥。妆楼悄。曾否梦吹箫。
沈醉春风 其一 观音閤进香女伴词,清末民国初,易顺鼎,闹红舸须撑稳者，蹋青鞋略放松些。邀来南海朝，赚得东风嫁。倚阑干且吃杯茶。小坐天西水月家。同稽首莲台座下。
沈醉春风 其二,清末民国初,易顺鼎,洒杨枝半瓶净露，拥莲花九座慈云。人天渺渺因，儿女纷纷命。甚婵娟立地成神。都是灵山现在身。把一个蒲团座定。
忆秦娥 泰岱烟云，师王右丞,清末民国初,程颂万,天下小。眼前画本青难了。青难了。峰头抉眦，更无飞鸟。齐烟几点雄风扫。秦碑几字坛封倒。坛封倒。茂陵何事，尚求遗稿。
采桑子 七贤度关，仿荆浩,清末民国初,程颂万,终古函关开掩处，那见人间。只有云还。一罅浮天万雪攒。眉山画士图贤七，衣马盘姗。意态萧寒。可信犹龙是等闲。
倦寻芳 和赠谢砚谷,清末民国初,程颂万,檐桃熟后，瓻酒还余，吟费鱼茧。旧赏欣同，新恨漫将书卷。树密如窥星有窍，笋生多傍岩穿眼。掩闲扉，几春边共语，古帘今燕。约去取、巾箱残稿，空笑书佣，投笔尘溅。一盏吾楼，但贮夕阳江怨。凤阙孤临山负扆，鹿中宾戏壶添箭。黯怀沙，送君初，数峰稀见。
绕佛阁 其一 寄夔笙申江，用清真韵,清末民国初,程颂万,楚眉乍敛。风挂巘碧，回画江馆。绳系乌短。去魂暗掣，烟骚断云幔。溅笺泪满。书破浪草，幽信鱼远。分棹歌婉，夜舻记取，瀛堧判君岸。和阕旧欢夕。绛泪倾珠通舣线。争负素樽，垂灯羞粉面。际未了鹃春，催梦风箭。十年谁见。共鬓抵奁霜，多恨撩乱。几酣吟、怨蕉同展。
绕佛阁 其二 送砚谷之松江，用前韵,清末民国初,程颂万,倦尘袂敛。晴外柳系，骢路公馆。桥下篷短。怨春去隔，江帆对楼幔。钱樽畏满。痕晕鬓老，回照花远。歌意微婉。挂愁半塔，吴灯占沧岸。胜集故欢夕。界烛啼红融雨线。休诧太行，横峰当酒面。镇绿剪淞恨，归棹如箭。待君重见。只镜里眉攒，烟思撩乱。拓鹦廊、夜书同展。
浣溪纱 题凌鉴园鹤岭听雨图二阕 其一,清末民国初,程颂万,睍睆巢居念独深。一簃山翠一窗琴。池塘归梦汨罗阴。定后风波成僝僽，儿时游钓费追寻。不教闲却老来心。
浣溪纱 其二,清末民国初,程颂万,鹤岭依依抱郭斜。读书风味似田家。十年前树几番花。家法寒林新画本，诗情石谷旧笼纱。那须淹别望天涯。
浣溪纱 其三 题竹隐山庄图,清末民国初,程颂万,竹影如云汤一窝。竹风摇响过书多。料量生事在渔蓑。老树绝怜鸦有哺，好山长与桂为阿。冶晴花想奈春何。
清平乐 画兰石，赠刘宏度续娶,清末民国初,程颂万,小簃深坞。香在人双处。晴惯梳风阴避雨。石罅巧将天补。心心浅晕红斑。拳拳磊称青山。只许词仙种玉，不随流水人间。
虞美人 乙丑九秋，饮集西园，雪伶燕琴演虞姬舞剑剧。竹枝交雨，兰锋眩春，仿佛其度,清末民国初,程颂万,秋光恰过中分好。杯滟人双照。忽看身堕碧琉璃。一霎虹芒四合捧虞姬。兰回竹笑拚垂手。帐外雄风走。楚台轻泪剪湘妃。那便江东歌舞出重围。
唐多令 题画，贺蔡辛父纳姬,清末民国初,程颂万,钿阁日笼明。湖山点黛青。嫁东风、初费娉婷。端正隔帘梳洗并，红上了，鬓边星。汉上数题襟。欢量珠价平。护深重、九畹双茎。娱老料应吴女好，杷背处，几曾经。
秋宵吟 避乱汉皋，得夔笙讣，泪枯词竭。长至阁雪，江云奔黯，谱此酹之,清末民国初,程颂万,桂山倾，楚树赭，骇浪吴江风打。词场老，趁病渴仙龛，几留虚舍。摘新樱，凭旧榭。忍道修梅人寡。云涯并，似琐织春还，细书清话。独领秋悲，况故侣、风烟尽化。梦余寻我，些怯招君，老泪一江泻。天厌文章价。独活何缘，当归恁罢。望瑶京、侧帽枯槎。风雪中、汝又去也。
霜叶飞 刘达泉病过汉上，还湘竟殂阁雪。岁阑谱此寄诔,清末民国初,程颂万,病深无分，言畴昔、相看啼笑今雨。卅年飙梦卷吴根，归阻琴台暑。那更拂、昆明倦羽。羁尘遮黯烽烟古。数壮悔无缘，共买醉、灯篷飐夕，剪淞驰寤。遗帙劫后巾箱，伤心付我，唤作词客天许。淡黄新柳退红花，空费销魂句。盼不到、怀沙旧宇。泷冈迷赭湘山树。企两孙，赓胎厥，抱蜀临邱，认翁眠处。
浣溪纱 其一,清末民国初,程颂万,四面招人倒酒壶。剩看山翠倚天孤。可怜孤耸不容湖。凿空经留非想外，披图卷感劫灰余。塔倾能再有钱无。
浣溪纱 其二 题陈君任问匏图,清末民国初,程颂万,藤戒多应忘死生。辘轳悬汲近天明。笑牵牛处有残星。底许葫芦依样画，从知匕箸不为羹。懒从天问鬻孤清。
雪梅香 题朱强村侍郎校词图，用集中韵，兼寿其七十有二,清末民国初,程颂万,倦游极，涧亭扫叶听樵风。聒词仙清些，扶轮觑起衰慵。高格争推百年近，互仇间索古人空。苦吟望、旧月承平，讯阻归鸿。匆匆。憺将夕，学士微云，抹向何峰。画泪无凭，只拚墨替鹃红。四稿吴窗梦还续，几人屠觯酒频中。秋芳永、索侑弧辰，低和霜钟。
忆秦娥 题仁先雷峰补经图三阕 其一,清末民国初,程颂万,湖光匝。招人四面钱家塔。钱家塔。乞儿长在，炊云拾叶。穴经开宝年逢八。一砖一卷陁罗压。陁罗压。苦拚长臂，探经出箧。
忆秦娥 其二,清末民国初,程颂万,天留窍。待君觑补真经妙。真经妙。凄凉出世，便无残照。南屏剩墨青山稿。西关断甓黄妃吊。黄妃吊。六桥何限，浪枯莺老。
忆秦娥 其三,清末民国初,程颂万,雷风疾。十图断送千年一。千年一。剩看光怪，满湖狼籍。微尘补字蝇惭密。浮图补画晴摇漆。晴摇漆。补天长是，有消无息。
浣溪纱 其一 题夔笙修梅清课词册,清末民国初,程颂万,痴到无人见处真。有谁真见见花人。为羞花见奈词新。几许浮生能比瘦，宁知抵死要酬颦。云阶月地总前因。
浣溪纱 其二 题夔笙画红梅小幅,清末民国初,程颂万,几见修梅字字真。是花是月是浓春。远溪寒色茜裙人。略不思量成烂漫，断无消息只因循。枉拚残梦压天痕。
西河,清末民国初,程颂万,谁品第。镌华石墨添记。开皇瘗恨，等无名、玉钩旧事。望稀千里草凝尘，烟痕痴想眉际。古欢接，芳陇地。裙腰浅妒晴绮。余娇掩隧对残灯，落鬟倦理。有灵片石待词人，丝魂秋唱扶起。六朝艳迹付梦里。照苔痕、凄感钿翠。片纸珍留奇字。怅瀛堧、猎后贞珉，遗此肠断芜城，春风泪。
征招 挽徐仲可,清末民国初,程颂万,兵尘还促搏沙聚，瀛堧顿惊长别。罨碧旧亭窗，共修梅无月。卅年凄一瞥，几书寄、校商丛刻。笛碎江城，砚分珠海，坠欢孤绝。纯想，眷回风，新图更，芳塍结庐何客。一阁领天苏，挂斜阳如血。细书从我说。盼削柳、妙传遗阕。泪帏掩、拚扫珠尘，浴四禅香色。
虞美人 题潘兰史桃叶渡填词图,清末民国初,程颂万,短篷换尽人间世。未了南朝事。一番恨叶嫩还禁。只许词仙亲领画中行。无情水月天何分。为赎潘郎恨。海山楼阁几痕留。吹笛何心重上望江楼。
六丑 和强村吴门听枫园海棠韵,清末民国初,程颂万,祝东风暂小，为幽树、停阴芳阁。露妆未晞，香心拚退却。丝恨垂落。绀碧苔枝罥，莫辜烧烛，晕敞天东幄。余娇冷斗秋千索。粉帨揩奁，赪苞媵爵。旧巢更留欢约。甚云根未老，残梦偏恶。飘灯归箔。杏秾华误托。照眼愁樱近，伤凤泊。商量去燕无诺。指墙阴泪点，秋萌先觉。斜阳路、尚穿园角。模糊更几辈，春宵忍赎，旧时哀乐。仙趺迥、空抱残萼。倚铃幡、十万饶孤注，生生系着。
蕙兰芳引 和冒鹤汀韵，赠畹华,清末民国初,程颂万,坊畔倚栊，尽凄听、故京遗曲。殢海角行尘，拚老大还讳哭。扇香恨罥，散梦绮、湘天余绿。苦万场唤遍，姓字传芬相续。忍赚修梅，中年痴况，袖绊寒竹。忆庵语人回，闲访旧窗片玉。惊心量海，泪珠几斛。饶翠禽、偏占晚枝春独。
紫萸香慢 己巳九日，华安九层楼登高宴集，用元人姚江村韵，酬主人周梦坡、姚虞琴，兼呈座客,清末民国初,程颂万,共三年、重阳观海，九层阁上杯明。挽天梯轳转，俨平揖上诗城。强半中原诸老，便樽前忘老，也不胜情。况茫茫，对忆击缶换鹅人。问纵酒、孰为步兵。三清。不梦如醒，诗胆力与天平。得周公瑾笔，姚公绶画，诗案留评。尽教紫萸觞遍，忍潜酹宋稽陵。旧乌纱、不从风落，为风拘管，归去休戴多星。迟又露零。
迎春乐 立冬三易居，仍润安里，示芝婵,清末民国初,程颂万,润安冉冉三门地。从天鬻，文和字。够三年、巧称人意。迎大妇，来偿你。海角相望饶百岁。祝同抱、康强欢喜。要十发千千，发傍汝，闲梳剃。
临江仙 同夔笙连句八阕 其一,清末民国初,程颂万,碧树门阑初过雨，天涯又共芳尊。青衫换却少年痕。欲回花意懒，先遣酒情温。旧约湘皋愁解佩，番风不到兰荪。登楼切莫怨黄昏。更无芳草外，何处忆王孙。
临江仙 其二,清末民国初,程颂万,楼外斜阳如水泼，垂条扫尽谁来。似曾幽梦到莓苔。绿窗红烛短，莫惜倒金杯。海燕有情商去住，风棂六扇须开。寻常门巷亦蒿莱。江南眉样月，留照庾郎哀。
临江仙 其三,清末民国初,程颂万,海气着衣能祓暑，玉骢嘶过铜街。绿窗朱户胜蓬莱。夫容开画帧，香影暂徘徊。黄雨满城人中酒，玉盘新荐杨梅。流年不换旧情怀。炉烟如我瘦，辛苦未成灰。
临江仙 其四,清末民国初,程颂万,侧帽行吟沧海上，朝潮夕汐蹉跎。珍珠泪少月明多。牛郎逋后恨，龙女嫁时歌。未暝尚看楼阁在，小帘能卷嵯峨。倚阑谁唱定风波。痴云成惨碧，犹自伫姮娥。
临江仙 其五,清末民国初,程颂万,皱水横塘风不定，垂杨旧系吴舲。酒情摇幌向人青。那堪初上月，来照可中亭。别后琵琶多怨曲，梦回依约云屏。更无人与诉飘零。玉猧残局乱，金雀画堂扃。
临江仙 其六,清末民国初,程颂万,二十四桥春晼晚，三生杜牧谁知。青青荠麦换芳时。瘦西湖畔柳，犹自斗腰肢。尽有狂名消薄幸，青楼梦觉还疑。帘波笛语自凄其。一钩金落索，八犯玉交枝。
临江仙 其七,清末民国初,程颂万,曾拾媚香楼半碣，梦回人倦潮生。隔帘花似镜中行。小名呼好好，薄醉不卿卿。桂桨兰桡今在否，鸳鸯也莫飘零。海西龛去几阴晴。庭花江上曲，分付与谁听。
临江仙 其八,清末民国初,程颂万,掩抑鹍弦弹楚调，旧人新月温存。者回飞絮到萍根。桃花新换劫，何处问仙源。彩笔至今悭秀句，非干赋别消魂。柔乡万一有乾坤。总饶金铸泪，莫遣麝成尘。
沁园春 寄周髯奉天，即题其十严居图，丁未,清末民国初,姚华,听雨愁樱，坐月吟枫，和雪勾梅。记天风掠海，吹凉客梦，秋霜做鬓，瘦损诗怀。篱下三年，日边万里，傲睨江湖怜我才。家山好，念风尘老去，落拓归来。天涯殢易吾侪。更屈铁抟沙事事乖。便辽天凝碧，灯星绝塞，湘波怨绿，砚雨萧斋。短剑横经，长髯劾史，旧馆而今何处开。风吹又怕，烟吟墨语，也化苍菭。
江南好二首 其一 怜蚿杂诗，读竟，媵以二词返之,清末民国初,姚华,风尘恧，着水复黏泥。溷俗几闻人洗耳，无言惟见李成蹊。落照晚烟低。
菩萨蛮 戊申三月二日观瑶华为周髯写兰，因题,清末民国初,姚华,年年梦断湘江曲。东风剪水寻幽谷。蘸绿做黄昏。月来诗有魂。山深烟语寂。都化愁和墨。湿怨写春妍。相思三月天。
沁园春 七月二十六日集云和，酒后放歌，示主人朱三，并寄印髯奉天,清末民国初,姚华,酒上心来，热血汪汪，起落如潮。看人间万事，都成鬼蜮，乾坤一指，只解酕醄。梦祟难亲，诗魂易失，千叠愁心何处消。秋风起，更吹愁压鬓，做尽刁骚。无聊酒醒今宵。奈人散更阑不可招。索归寻萧寺，闲门敲月，坐呼山鬼，长啸干霄。狂处陵人，悲来骂世，袒臂科头容我豪。君知否，有元龙尚在，湖海逍遥。
南乡一剪梅 寿冥惜，八月十二日二十六初度，和自寿韵,清末民国初,姚华,凉月铸秋心。闲处将愁浅处深。未冷先霜吹上鬓，说到而今。便到而今。露气夜来侵。旧梦诗边寂寞寻。各自心情同一懒，君也难禁。我也难禁。
齐天乐 为士行题耿氏补作萸庵退叟身行万里图,清末民国初,姚华,青山黯澹沧江泣，茫茫夕阳今古。柳送晨杯，灯催暝帐，都做人生辛苦。雄心老去。便阅世形枯，梦魂堪诉。纸上残愁，替人皴皱涨烟雨。先生天下健者，况戎行走马，豪气龙虎。盾墨磨诗，征尘饯鬓，赢得鸿泥几度。还归劫数。尽记取前踪，画图重补。旧日吟情，怕无寻觅处。
夜行船 十一月十八日莲华寺寓斋见月作,清末民国初,姚华,碧幕笼寒霜满院。正横窗树枒遮断。菊后觞情。梅前笛意，潇洒一庭清怨。向老心怀殊未浅。照相思夜长天远。化水浇愁，勾诗做梦，幽处更无人见。
春晓曲四首 其一 己酉元日,清末民国初,姚华,朝来蘸水调词笔。探取芳春信息。画屏尚带隔年寒，立尽小庭何处觅。
春晓曲四首 其二,清末民国初,姚华,春来毕竟无痕迹。为恐诗人觉得。去年别馆种梅花，踏破早烟重省识。
春晓曲四首 其三,清末民国初,姚华,山梅压影寒成碧。敛笑含情自惜。似人一样望江南，说得酒边三弄笛。
春晓曲四首 其四,清末民国初,姚华,檐鸦恁地喧声紧，道是东风第一。任君不信问昭阳，镜里绿蛾迎晓日。
满江红 戊申除夕得鄂生先生讣，己酉正月十日作,清末民国初,姚华,一代江山，都生就一朝人物。有多少是非功罪，赚他心血。柱石西南天万里，文章今古书千叠。便鼎湖一去堕龙髯，倾天裂。孤臣泪，长河决。人间世，寒云结。待朝来漏尽，更残悲咽。昔日衣冠如梦幻，空山甲子何年月。恁无情回首望东风，千秋别。
莺啼序 谱梦窗残寒政欺病酒有赠，有序,清末民国初,姚华,依稀去年梦境，祇沉烟坠缕。乍春醒才解，成愁几分，初散还聚。软红内千胸万臆，前尘点点伤心赋。向东风吹皱眉头，更添幽素。寥落千秋，旧椠蠹尽，问苍生几顾。惜孤负珠玉文章，总知无甚凭据。忍重看残笺泪血，化腥碧斑斓悽楚。暝窗寒，回首斜阳，此情难诉。绳驹磨蚁，转轴星周，也忙似迅羽。恰过眼落花天气，又早昏晓，惯作阴晴，许多风雨。风人善引，诗心能怨，啼鹃声里江山迥。遍天涯共读惊人句。龙蛇感泣苍茫，唤出湘魂，问天怎地无语。零芬剩劫，髣髴前朝，料翠条记否。正柳起清明将近，旧社难圆，草蔓苔荒，雨今云古。浮生似此，惟须长醉。风萍波梗非易会，感沧桑陈迹樱桃树。欷歔旧馆芳菲，怕觅欢痕，系人肺腑。
醉蓬莱 为仲恕寿梁保三丈七十，谱求圣,清末民国初,姚华,正舞衣香满，风日清佳，梅边吹晓。酒近南山，任芳樽倾倒。履道坊中，联吟高会，算香山年少。再六十年，先生便是，洛中遗老。人似频罗，岁逢修禊，阅尽沧桑，几回歌笑。往事青云变，朱颜苍了。鲁国灵光，郑家书带，称经师人表。寿与名兼，家缘国庆，月圆花好。
一寸金 谱清真为蹇七季常题图,清末民国初,姚华,愁恨余生，误了春花又秋月。赖典衣沽酒，琴边得趣，提壶酬影，胸中无物。杯冷肠初热。槎枒事更难慰贴，醒耶醉欲饮还停，与商量暮天雪。年去年来，芳樽迎送，知春甚时节。趁冻云笼屋，仍倾余酝，萧斋罢卷，堪烧残叶。无语江山暝，人间世化为梦蝶。陶然去，一觉间眠，算今生是彻。
满江红 八月十六日感事,清末民国初,姚华,月墨星沉，英雄恨太行千叠。都付与晓鸡声里，为鸣悲咽。篝火几曾真王楚，扁舟何事忘逃越。问大江风雨许多潮，随烟灭。城下钓，清波冽。东门犬，惊尘歇。叹功名浑浚，剑花飞血。开国谁翻前史例，到头悔负封侯骨。望中原黯淡几龙蛇，堪愁绝。
暗香 画梅，枣华遗墨也。雨甥属题，凄然赋此，依韵拟石帚,清末民国初,姚华,倩春着色。尚压寒弄影，迎人横笛。画了索诗，一纸灯前许雕摘。不算年光似水，空依约研冰调笔。怨落月独秀幽姿，无语接瑶席。京国。夜阒寂。待诉与近怀，旧臆如积。堕钗暗泣。妆阁凄清有人忆。和靖江乡住处，魂梦冷千山笼碧。便讯遍烟共水，也难探得。
疏影 再提前墨，依韵，拟石帚,清末民国初,姚华,人间片玉。恨佩环已渺，云去难宿。一朵疏红，如有还无，枝枝怨写斑竹。东风问讯罗浮冷，望翠凤、灵旗天北。更待将、月意昏黄，向夕短檠摇独。回顾当时旧课，喜神夜按谱，红里描绿。十度京尘，两载春灯，称汝绸缪林屋。年来怪底如花瘦，便楚调、落梅闻曲。怕展图、痛折中郎，老眼泪痕盈幅。
点绛唇 题枣花凭栏士女遗稿,清末民国初,姚华,心事斜阳，晚凉天乍新罗浅。碧芜莲苑。暮色兼愁满。画稿匆匆，情系秋痕远。流光短。墨华重见。生恐风吹淡。
暗香 依韵拟石帚，题枣花墨梅,清末民国初,姚华,水痕月色。和冷烟作暝，先春愁笛。画里欲仙，一翥声声怎教摘。长使东风泪洒，添酸涩南枝吟笔。但照彻独夜青灯，香影扑凉席。南国。路寂寂。便种了墓门，堕叶黄积。照颜对泣。遗墨堂前悄相忆。惊断天寥午梦，人去住罗浮空碧。试问讯凭翠羽，几声唤得。
诉衷情二首 其一 题菱湖泣舟图，为董蜕盦,清末民国初,姚华,菱花镜里画船中。前欢数坠红。祗今酒痕依旧，襟上几人同。寻梦影，怨西风。听霜鸿。秦淮呜咽，点点乡心，流到江东。
诉衷情二首 其二,清末民国初,姚华,南明一水似西湖。游踪倒酒壶。十年九回归梦，输与蜕盦图。风景好，众壑殊。话清都。龙池清浅，堕尽红衣，处处啼乌。
水调歌头 重阳和惜香,清末民国初,姚华,一日几风雨，做弄菊花天。暝烟栖定，寒绿寂寞粲孤妍。酒仄不尽秋冷，客倦渐知人老，时节又灯前。岁岁东山约，长忆翠微颠。难陶写，哀乐事，尽中年。登高无计，萧寺如水抱愁眠。何用茱萸细数，回首中秋月色，不似旧时圆。万里饥鸿影，添怨复成怜。
曲游春 西湖，和草窗韵,清末民国初,姚华,问讯东风乍，看柳黄初吐，游丝难织。误搁梅期，只花余偷过，万红尘隙。一树寒香隔。料鹤冢、甚时邀笛。正对楼、唤出孤山，留得半湖春色。雨歇。湖天弄碧。奈游侣偏迟，芳草金勒。才喜朝暾，又轻阴送冷，雨峰犹羃。烟水疑寒食。怕落蕊、苔深人寂。趁晚来、称约量诗，满船载得。
扬州慢 为愔仲图松柏独秀斋，因题谱石帚,清末民国初,姚华,红意填词，碧沉消睡，几回往事成尘。絮凉天客语，又暮色栖云。算惟有幽心未老，旧时词笔，勾梦堪温。试商量、风月烟霞，描画柴门。望中秀野，称君家嘉树如人。甚道士栽桃，词人嫁李，犹自冬春。送目大荒何处，斜阳去、也入无垠。剩天边乔木，青青疑殢湘魂。
虞美人 南海禊集，未赴，补词,清末民国初,姚华,回波转绿催杯盏。酒簇亭阴煖。杏花时节又三三。最是旧时裙屐忆江南。觚棱绕梦春犹在。老去愁如海。东风惆怅不开门。只恐液池杨柳正窥人。
菩萨蛮 刘少泉以花妥墨笔兰花归于我，是刘宽夫先生物，题诗满幅,清末民国初,姚华,石家秀句花枝妥。丰娘两字真无过。残墨澹如烟。依稀江路寒。惜香人去远。犹羡双栖燕。又系百年怀。凋零专祖斋。
齐天乐 闻石卿述恨,清末民国初,姚华,清秋曾与寻欢去。年来顿成间阻。过酒移灯，来茶续座，惆怅春宵腻语。怜伊惜汝。早几叠眉攒，笑时酸楚。旧事程程，梦痕犹自共朝暮。分明两情互许。奈而今有约，长短无据。遣泪酬花，将衣递影，此意如何分付。逢人诉与。幸仪舌犹存，恨天凭补。暖树莺多，恐东风更误。
菩萨蛮 再题花妥兰花幅,清末民国初,姚华,白门一郑成双妥。青楼小字排珠颗。罗素更湘兰。三分水墨天。望里春如海。依样修眉黛。香草美人姿。美人香草思。
玉楼春 其一 二月十五日微雪,清末民国初,姚华,东风一半春分乍。试暖催花无晓夜。寂寥村路少人知，几日山桃开又谢。清明近也寒犹怕。转作轻阴天蕴藉。不成雪意亦瑽琤，点点声声连雨下。
玉楼春 其二,清末民国初,姚华,阴晴冷暖难凭据。记得春来无觅处。一宵寒色满清都，疑是春光来便去。频年老向他乡住。百岁光阴能几误。暗中春梦惯欺人，雪断花明春已暮。
扬州慢 与印昆登天宁寺塔，和白石韵,清末民国初,姚华,千里寒皋，极天无际，暗红解记春程。正烟鬟过雨，似故国山青。念前度诗痕尚在，涴尘沙碧，谁与屯兵。更无人、废院归鸦，来近层城。访碑砌下，数兴衰如梦堪惊。怎塔势孤擎，檐铃不语，都似无情。树树玉羁曾系，晴来路、马作边声。渐清明寒食，愁如芳草还生。
玉楼春 其一 十七日再雪,清末民国初,姚华,浓阴散作漫天雪。和入春泥融难劫。忽如银海溅千珠，更向玉楼凋万屑。无人深巷终澄洁。点砌侵阶重又叠。商量暝色肖梨花，约略幽光期好月。
玉楼春 其二,清末民国初,姚华,青羔不怕东风笑。雪罢晴初寒正峭。庭前一树杏花梢，又搁春红三日闹。兼程远信真难料。檐溜滴残闻鹊噪。深闺犹自坐层帘，隔户穿窗过晚照。
虞美人 其一 上巳与印昆出右安门，访渔洋禊迹，遂饮花之寺,清末民国初,姚华,雪泥酥尽成春水。雾里看萍沚。欲安盏酒耐思量。旧日板桥何处觅渔洋。花之名在仍荒径。盛事余觞咏。无多芍药况幽兰。犹自真芽怨晚待余寒。
虞美人 其二 自花之寺归，访江亭,清末民国初,姚华,春红晕脸芳时酒。生意争蒲柳。欲归不去又江亭。驻马斜阳来问瘗花铭。回廊远翠烟鬟媚。能记山阴事。满城桃花等闲看。不是林间竹下似当年。
齐天乐 鼠，田寅画乞赋，白石韵,清末民国初,姚华,髯苏谥黠尊边赋。凭伊做成深语。耗尽千门，穷余五技，知否赍粮无处。空肠漫诉。正兵乱年饥，久荒耕杼。坏壁窥镫，有人长夜动愁绪。春朝一犁趁雨过，厨烟草草，偷试舂杵。乍听窗鸡，犹栖幕燕，闇里都难知数。殷勤道与。有书惜佳儿，果珍娇女。莫餍芳甘，恐莲心最苦。
一枝春 陈秋风倚石小照,清末民国初,姚华,名与愁兼，甚年时、误入春红偏冷。流光恋影，认取鬓眉清迥。为容最苦，替谁向、镜台妆靓。除过了、罗绮逢场，耐得几回心肯。闲来或图堪省。正轻颦乍试，芳姿初逞。幽心似语，旧谱蕙兰羞并。龟年未老，算先探、落花风景。相对悄、人在天涯，浪萍万顷。
石湖仙 石帚韵，寿鲁国李老夫妇七十,清末民国初,姚华,航回珠浦。喜量海斟江，春在宽处。谁问白头双侣，应从罗天访去。仙根蟠错，更庇荫、万人歌舞。偕与。听补华、雅奏高古。菖蒲驻颜信美，定书屏、仍铭俪句。宝墨赍题，绕宅蓬瀛烟雨。旧典新谟，德门齐庆。绮琴双柱。槐影漫，灵光赋重文府。
南浦 其一 春帆，和碧山春水韵,清末民国初,姚华,迥野一帆悬，趁绿芜渐成，风絮兜满。叠皱几湘裙，轻舠快、寒淞贴天堪剪。疾光如水，涨痕应见春深浅。雾樯雨叶知去住，相续前程锦片。安流放舸无踪，更约束乡心，朋鸥侣燕。斜影断云明，残阳外、惊转鬓眉青遍。玄真宅小，照波时送流红怨。访仙何地归无恙，疑似灵槎来远。
南浦 其二 师曾同赋前题，叠韵荅之,清末民国初,姚华,春雨入空冥，看拍天去遥，沿路花满。泾溅缆痕新，裁缝就、吴娘乍停刀剪。别情多少，皱来颦样窥眉浅。荇乡水足风更劲，寻得仙桃舞片。单衣试酒光阴，又蜀魄要猿，湘魂委燕。箫鼓换朱旗，腾龙去、千橹渡头摇遍。梦回春去，澧兰沅芷犹教怨。几时间卸和鸥卧，前浦无人波远。
南浦 其三 叠前韵荅复堪和作，并敩其意,清末民国初,姚华,抖擞疾风前，便一声去休，襟泪凄满。隔溆数危樯，层楼望、离愁暗萦难剪。刻心抟影，往来遮睡凌斟浅。梦魂未怯东去浪，飞越沤花羽片。情知镜里征途，尚接叶裁鳞，通波叙燕。寒港压疏蓬，和烟重、星火坠欢侵遍。翻云掠雨，赚将朝暮成愁怨。了时除却千山路，偏又青骢嘶远。
南浦 其四 改儿子鋆和作,清末民国初,姚华,飐水逐霏红，快涉波泛萍，风送初满。绿意惹江湄，千山外、沉沉断云谁剪。竹边蒲里，绉纹斜照浮阴浅。卧窗有客刚破睡，看拂晴霞绮片。随湘任转无心，羡捷叶惊鸿，轻幢比燕。空影淡仍明，登仙去、瀛岛洞天窥遍。春潮急晚，掉回应带催归怨。翠烟犹挂初蟾夜，难认映沙天远。
惜红衣 忆南泊旧游，即题师曾写荷卷子，次石帚韵,清末民国初,姚华,雨讯黏秋，诗痕话墨，醉来心力。梦冷愁新，沉沉压娇碧。炎凉又几，开卷处、幽香迎客。夐寂。枯树庾郎，怯江关声息。重来紫陌，蹙破波光，知今更凌藉红情恋旧去国。已南北。赢得淡烟斜照，长记小游曾历。放酒杯犹在，问当时颜色。
鹧鸪天 释戡乞菊，以胭脂没骨写之,清末民国初,姚华,冷艳如春画许工。情怜此后放秋浓。衣嫌陶令诗中白，颊爱杨妃谱上红。偎浅醉，出深丛。明霞一剪晓霜封。年时翠墨惭新鬓，酝酿寒香转盛容。
鹊桥仙 七夕查楼观演长生殿，归，月赤如血,清末民国初,姚华,冰筵试夕，针楼迎夜，都系经年离思。清光未许烛幽期，早劝住姮娥沈醉。天边别绪，宫中私语，惟有文章堪记。人间儿女爱担愁，者风月家家干系。
鹧鸪天 南眉既属写岳苍湘碧图，以诗来谢，酬之,清末民国初,姚华,眼底湘波眉外山。眼情眉意有无间。未除豪气归难得，向老诗魂去复还。残梦续，懒云闲。秋风落叶又长安。从君闭户图衡岳，空忆先妃泪竹斑。
南歌子 祀灶日闻爆竹声,清末民国初,姚华,发发寒初破，沉沉梦正惊。梅花香里一时鸣。恰似催将腊去试春声。赋拟闲居岳，人同近市婴。老来心性渐都平。绿茗青灯猛地意纵横。
卜算子 壬戌元辰,清末民国初,姚华,衾恋去年寒，眉上今年喜。爆竹初停客未来，晓色含烟紫。人爱旧年多，道胜新年美。似闰逢正又一元，春在屠苏里。
鹧鸪天 元辰广和楼演富连成部,清末民国初,姚华,箫管皇都数盛明。查楼旧地尚能名。可怜弟子教成队，到处人才让后生。闻吉语，话书楹。曈曈晓日耀干旌。依然十万春花梦，座上梅村更泪倾。
东风第一枝 立春日，和竹屋韵,清末民国初,姚华,碧盌分浆，雕盘荐饼，江梅初过寒雨。酒花香泛新情，烧痕远连故土。皇都绝胜，怎约束、东风情绪。渐老怀、辜负春归，懒赋庾郎愁句。冰解冻、鲤泉试吐。刀罢剪、燕钗低舞。草尘青候飞葭，柳蘖翠回败缕。北云辇素，早梦破科名佳遇。莫秉烛、从此沉酣，肯浅淡容春去。
生查子 上元,清末民国初,姚华,夜来寒渐消，春嫩冰初裂。好趁月团圆，正是灯时节。盛游今已非，箫管成衰歇。不见旧时镫，冷却良宵月。
菩萨蛮 题画,清末民国初,姚华,西风不改烟鬟绿。茅檐尚有疏林覆。霜叶淡还浓。夕阳红处红。静知秋可悦。凉意催秋月。山色暝成围。杖藜人已归。
齐天乐 虎皮鹦哥，为李释戡赋,清末民国初,姚华,正平才艳何曾赋。金笼又翻新谱。博臆刊红，轻襟夺翠，依旧缃帘呼侣。迎人欲语。认诗里文茵，曲中金缕。鼓翼风生南山，甚日借毛羽。惊寒夜来应诉。花台闻号凤，今更飞虎。汉骑单衣，唐宫噩梦，问香疑班似武。狸奴漫妒。羡奇服堪描，拟骚仍许。入穴难同，有终军办鼠。
清平乐 咏藕,清末民国初,姚华,托根玉井。船样开灵境。回首雨香诗句冷。又过西风蓬梗。人间处处清池。争来把臂西施。挂口丝连片玉，误人添了霜髭。
菩萨蛮 三月晦夜午起，和芦川送春韵,清末民国初,姚华,丁香开尽春光老。花前未减情怀少。最晚信风狂。酒乖诗更妨。起宜中夜舞。情到临歧处。怜取眼前春。晓钟愁杀人。
渔家傲 本意,清末民国初,姚华,红树迎霜秋信早。苍岩近水明如扫。屋外山光天压倒。波淼淼。逢人为说严江好。江上扁舟人渐老。半生差幸鱼虾饱。来日风波来日了。烟袅袅。一篙初刺荒汀蓼。
念奴娇 壬戌中秋，和东坡韵，示大儿贵阳,清末民国初,姚华,闰年秋早，乍凉蟾警露，顿惊霜迹。静里窗纹明水际。眼底几棂疏碧。玉斧修残，山河影在，道是金瓯国。天香深处，盛时歌吹曾历。今夜月为谁圆，酒尊空尽，座冷长惭客。擘果分盘儿女会，浅醉聊堪一夕。万里人同，婵娟可语，胜似征鸿翼。鹤阴能和，旧时游处双笛。
蝶恋花 九日登高不果，饮泰丰楼作,清末民国初,姚华,气霁澄空霜日吐。堕碧凋黄，犹压重重树。菊绽初花疏可数。层楼十九无风雨。薄酿刍成陶令黍。无计偷闲，俊赏空延伫。入市一杯双蟹股。黄昏灯火城南谱。
西江月 其一 解嘲,清末民国初,姚华,棐几学山裁画，疏镫课茗敲诗。百年有限几闲时。闹里直堪一睡。皮骨任人牛马，影形容我埙篪。西风吹老鬓边丝。知否免爰尚寐。
西江月 其二,清末民国初,姚华,人海百忙着懒，林栖一病支穷。药炉茶灶耐从容。寒月压帘影重。山水游成宗炳，韭华帖美杨风。笛边梅讯迟春红。腊鼓迎人催送。
西江月 其三 腊八前二日写梅，寿内四十八岁,清末民国初,姚华,雪后苔枝缀玉，春前铁萼簪红。湖云冻坼水西东。千里月来催梦。邻老心情未艾，如花眉寿堪同。消寒图上候东风。长笛一声初弄。
西江月 其四 寿内,清末民国初,姚华,腊鼓迎年粥暖，梅窗送酒春浮。敬通不仕已童头。渐渐孺人白首。四十七年去梦，六千余里归舟。他乡似故易勾留。寿复榜成人寿。
东风第一枝 壬戌十二月二十日立癸亥春，和梅溪韵,清末民国初,姚华,接福催题，行台列戏，岁时能记乡土。旧游无梦寻踪，暇日有松闭户。葭灰竹管，是静里知窥春处。更底事词笔干卿，看取水痕烟缕。寒日短烛迎俊句。清夜永酒浇孤绪。岁朝十日催人，笛月几番问侣。江南花早，渐次第明年听雨。正好鸟唤起春来，切莫又呼春去。
西江月 其一 布袋和尚,清末民国初,姚华,欲识禅宗隐语，本然空有难该。森森万象甚安排。一担何如一袋。迷处庸人多事，觉时老子无怀。曾闻妙解转诙谐。放下还他自在。
西江月 其二 癸亥岁朝闺兴,清末民国初,姚华,梦转诗情似旧，朝来岁景生新。梅花不睡笑迎人。倚镜先妆照鬓。竹叶沉沉压盏，松枝鬣鬣当门。春煎试浴五香温。不数金摇玉晕。
南乡子 其一 题双帆画扇,清末民国初,姚华,挂壁一双松。百甲苍髯道是龙。俯瞰沧波将化去，山翁。留在云屏画幛中。高卧养春慵。世事何心不碍蓬。亦有谢公舟与楫，无功。任尔扬帆鼓浪风。
南乡子 其二,清末民国初,姚华,来去甚行踪。身似舟孤事事容。日夜烟波何处了，渠侬。且趁时来一晌风。时节太匆匆。反覆春秋燕又鸿。不信临江亭上望，香枫。霜在青林叶上红。
南乡子 其三 王梦白背坐仕女，余与师曾各补景，并填此解,清末民国初,姚华,天远水波宽。长记征帆去未还。愁欲深时无可倚，阑干。红在蕉阴放月间。花气袭轻纨。扇子相将似玉寒。泪不分明疑是露，偷弹。胆怯防人背后看。
蝶恋花 双凤院和师曾韵,清末民国初,姚华,对镜山鸡羞舞凤。乍见无悰，黛罨横波冻。一晌迷离身似梦。分明步屧人双鞚。名姓何心教倚重。欲护倾城，便与东风送。翡翠寒偎衾影并。鸳鸯绣看金针缝。
鹧鸪天 山水画扇自题,清末民国初,姚华,早觉西风岱顶归。年来梦迹尚依稀。群峰贴地云如海，一碧黏天玉作围。心能写，意多违。岩岩气象是还非。且将画本凭裁剪，试与神工论化机。
菩萨蛮 一居一行画扇,清末民国初,姚华,万杉如插森森玉。幽人更结临溪屋。水色漾山光。日从闲处长。山光连暮霭。一笠斜阳外。小驻问初程。隔山长短亭。
浣溪沙 和释戡,清末民国初,姚华,贮甲成胸十万坚。藏经作腹昼常眠。妙来诗句更通禅。眼入穷途仍阮白，文能覆瓿已杨玄。戟郎似圣步兵贤。
齐天乐 端午和逃禅韵，亦见片王,清末民国初,姚华,轻絺点汗霏香雨。榴阴嫩蟾初五。罢澡煎兰，余蒸解粽，犹为湘魂凄楚。调初缮虎。甚续命丝长，五花披缕。浅醉能狂，老怀依旧几重午。年来人事尽改，尽逢时念往，雨今云古。佩荐囊香，风零笥扇，独耐回肠裁句。微闻曲度。怕笛怨家遥，落梅吹处。待忏烦襟，暮来敲寺鼓。
浣溪沙 其一 和清真韵,清末民国初,姚华,恬碧娇红闹远香。深更襟袂水风凉。桐阴竹影欲秋光。罢听蝉吟要月露，未妨鸥睡梦池塘。欲成诗句自商量。
浣溪沙 其二 和清真,清末民国初,姚华,登山临水赋初成。不辞强醉酒杯倾。浮生客梦短长亭。枰里江山谁胜势，劫余鸡犬自相惊。眼前风物异阴晴。
浣溪沙 其三,清末民国初,姚华,帆影乘风叶叶飞。明漪入画漾清晖。一航游倦赋将归。衣上水痕侵欲透，眼前烟意澹成微。江南木末晚秋时。
西江月 其一,清末民国初,姚华,雁过霜寒有信，秋归红叶无言。苔纹似绣绿生根。鸟篆汀沙成印。逗镜遥山照鬓，来帆野水添云。归舟不叩剡溪门。是否山阴兴尽。
西江月 其二,清末民国初,姚华,挂壁青松四照，撑天翠巘双鬟。霜中木叶色斑斓。做弄金天璀璨。望里山房远近，柴门镇日常关。著书虽好费钱刊。不似闲吟散诞。
虞美人 山茶腊梅,清末民国初,姚华,燕姬不解花名字。怪得繁香腻。为底逢梅是腊花。又是将花作叶错呼茶。妆台窥镜黄偎额。映颊教双赤。冰窗雪夜最相宜。不为苏黄诗句几人知。
解连环 题师曾画石帚词册子 和清真韵,清末民国初,姚华,素豪曾托。湘冥情弄笔，古思绵藐。问画里、何许江南，尽烟送暝寒，黛舒春薄。石帚重来，画能语、慰人离索。等残山剩水，甚处买园，理料花药。予怀喻君未若。又波鲸舍鵩，清征酸角。漫说词客凄凉，只天水无情，梦也荒却。怨墨相思，怎寄语、灯前红萼。正春来、忆人念往，泪痕暗落。
卜算子 前题 和竹屋韵,清末民国初,姚华,坐看夕阳红，没入层波去。江上行舟不肯停，无计留人住。底事问春程，又听清明雨。那管高楼独倚人，怨杀黄昏句。
谒金门 前题 和竹斋韵,清末民国初,姚华,烟共雨。寂寞山无数。人在富春江上住。客星呼已误。未了酒怀吟绪。棹入沧波深处。春水满江天上去。一帆风更许。
清平乐 前题 和散华庵韵,清末民国初,姚华,板桥前去。记是经行处。叶上霜新红一树。惜取秋光小住。老来冷落诗肠。生疏水色山光。杖屐无须检点，高斋一榻疏狂。
愁倚阑 前题 和金谷遗音韵,清末民国初,姚华,嫌梦短，问途长。不堪量。更道山多随路转，历炎凉。云里初放残阳。马蹄破，又早昏黄。路尽更疑无去处，有羊肠。
太常引 前题 和东浦韵,清末民国初,姚华,烟中篱落水中天。人宛在，屋如船。午梦度前川。又却似花边水边。此间佳趣闹红恬。碧潇洒，更延年。诗意与谁传。好唤起纱鸥对眠。
菩萨鬘 前题 和后山韵,清末民国初,姚华,青骢去尽斜阳道。斜阳更恋青骢好。若问去时情。迢迢不可名。平林看不尽。啼鸟时堪听。谁与辨西东。苔痕烟影中。
好事近 前题 和蒲江韵,清末民国初,姚华,寒雨夜连江，千柳揉烟如织。浪打孤舟难系，更秋来风力。几多心事漫推篷，相守一灯碧。待得朝光小霁，语洲便鸂鶒。
临江仙 前题 和无住韵,清末民国初,姚华,记得秦淮歌舞日，万家同赏秋英。无端胡马变江声。繁华成底事，空见月孤明。世事兴衰今更古，疾光如电奚惊。新来两鬓斗霜晴。一帆来又去，独自听寒更。
南歌子 前题 和友古韵,清末民国初,姚华,细浪鳞生碧，余霞雁带红。宵来明月晓来风。都与澹烟疏柳趁秋浓。水远微闻笛，山深暗度钟。危栏望断起重重。山驿水邮长短一般同。
点绛唇 前题 和海野韵,清末民国初,姚华,乡国牵情，草堂人老吟清昼。放梅舒柳。墙外寒山瘦。孤赏难酬，冷落阳春奏。中年后。斛愁余斗。分付花前酒。
青玉案 前题 和芸窗韵,清末民国初,姚华,残星落月溪边树。叶上霜红秋处处。破晓风来吹堕去。散如花谢，聚如萍化，不辨渔樵路。舟人认作桃花误。望里仙源渺何许。一叶中流掀更舞。鹭零鸥乱，水云无际，寂寞寒塘暮。
定风波令 前题 和竹坡韵,清末民国初,姚华,秋尽荒汀荻苇乾。夕阳翻浪远天寒。布帆无数，人在暮云边。舟去益知乡国迥，棹回空有信音还。高楼望尽，眉锁翠娟娟。
卜算子 上九画红白山茶寿伯英同年母李七十,清末民国初,姚华,绛帐古稀春，良夜镫初试。人与天公并日生，犹记蟠根地。彩笔正如花，恰称斑衣戏。玉茗丹砂色浅深，并作蓬莱醉。
清平乐 兰州先生遗墨万树梅花一湾水，湖山佳出是吾家画卷，为叔通题，和徐仲可韵,清末民国初,姚华,江城住处。风里香成土。归去湖山家在否。红萼雪簪催暮。茭芦一棹春湾。忘年今日船还。千树暮门未识，展图余雪方阑。
朝中措 其一 月季，黄绯二色,清末民国初,姚华,每逢月夕数花辰。杯酒袭芳尘。过尽东风不管，随时占得清芬。额黄涂蜡，颜红晕玉，望里如人。见惯东家娇小，墙头不待窥邻。
朝中措 其二 师曾芭蕉山茶轴子，无款识，散释索词补阙,清末民国初,姚华,谁将败绿障深红。生怕晚来风。画里无防雪里，丹砂炼火春融。槐堂事往，朱零黑剩，梦冷诗慵。不得替人怎去，一篇孤负纱笼。
清平乐 题平芜晚景轴，赠杨铭修同年,清末民国初,姚华,马蹄难驻。迢遰平芜去。愁到夕阳红尽处。山外一鞭摇暮。凄烟返顾苍茫。它乡转更思乡。家在画图天远，夜来山寺钟忙。
丑奴儿 去年写山楼情话扇，曾和清真。今写其后为山阁寒琴，仍前韵，更书此词,清末民国初,姚华,秋风如梦词心在，一度星霜。又到梅黄。雨后山眉各竞妆。翻将扇底供闲笔，水泛萍香。一角林塘。小隐嫌人话首阳。
忆旧游 重九题师曾芝兰便面遗墨，为悟园赋,清末民国初,姚华,问槐堂月色，静里苔凝，秋院封烟。甚意都销尽，只风痕扇影，到眼堪怜。画中时见，犹想调笔写春妍。怎托思芝兰。随人转徙，未了因缘。年年。枉想忆，有几许游尘，茶后镫前。趁绿窗余沈，便云枝如素，风叶能颠。岂知撒手成梦，遗迹世争传。又字罢题糕，孤镫感旧同夜禅。
水龙吟 印昆以师曾拟香光仿北苑渴笔山水纨扇遗墨征题，是癸丑冬间作，十年师曾始来京师，为赋二阕 其一,清末民国初,姚华,可怜团扇家家，家珍并数君知否。京尘梦迹，十年堪记，来时癸丑。三绝成名，万回经眼，几人低首。更萧斋一本，师门再叹，比灵运，人都后。何处江山如此，尽迷离乍无还有。烟中渴墨，雨中枯管，任人妍丑。千叠愁心，许多绵渺，只容皴皱。似图中诉我，萦思旧事，又经重九。
水龙吟 其二,清末民国初,姚华,霸才能几如君，不堪名下容谁某。深情陶冶，诗如鲁直，词如石帚。书亦犹人，画都余事，妙来常有。纵杨云善拟，玄文尚在，问何许，落窠臼。试数董家山里，一程程祗争先后。相看一脉，未嫌千里，怎成孤负。不信裁缝，虎贲能似，已憎多口。叹名存迹往，思量此事，只堪陈朽。
菩萨蛮 其一 食蟹腹疾，九日不出，作画以代登高,清末民国初,姚华,江螯累我重阳病。登临画里成秋兴。落木半山亭。老松寒更青。远波风过后。坐见双帆陡。吹鬓转飘萧。客心庄与骚。
菩萨蛮 其二,清末民国初,姚华,雨晴林壑明生翠。郊光野色迎人媚。落日写苍颜。远衔山外山。人家云里住。没个人来去。此地隔红尘。只容身外身。
柳梢青 贵筑南郭小景,清末民国初,姚华,浅水妆梅，疏烟做柳，腊后春初。负郭人家，黄昏灯火，画也难如。故乡何处吾庐。莫问讯兵残燹余。倚醉阑干，偎吟楼阁，梦也都无。
洞仙歌 寿张翁八十,清末民国初,姚华,公真鹤也，旧住蓬莱岛。八十年来度昏晓。数看花次第，去水波澜凭较量，怎敌壶中天小。仙槎今尚在，泛月归来，若此洪崖正年少。念人间似海，几度扬尘，尘起处，只有灵源难到。更天假恩波，渭河宽，奈未了。鹰扬一竿仍钓。
浣溪沙 其一 腊月六日寿内五十，明日新历明年元辰,清末民国初,姚华,喜见诸男进一瓯。闺中五十已平头。今朝有酒不须愁。劫后沧波清更浅，腊前绿萼雪初稠。明年明日更添筹。
浣溪沙 其二 七日儿妇淑瑗生辰，画梅与之,清末民国初,姚华,第一枝头见早春。明年子作玉厨珍。喜神今日最精神。更是新正兼旧腊，元辰竞道值生辰。妇随姑后自相循。
菩萨鬘 代内人荅寿词自述,清末民国初,姚华,雕盘堆果儿时事。老来一一教人记。检点鬓边丝。今朝梳洗迟。晓寒偎酒煖。红似梅梢浅。舒展案边眉。慰君歌五噫。
点绛唇 梅,清末民国初,姚华,北地无梅，岁寒谁慰看花眼。盆中一剪。且与倾杯盏。若到江南，树树雕琼碝。香风转。水明沙浅。日暮诗人蹇。
少年游 乙丑仲春题雁来红扇，一名老少年,清末民国初,姚华,老来渐解趁时宜。着意买胭脂。到眼新红，回头惨绿，一样少年时。为是非花能耐久，霜径夕阳迟。去燕光阴，壮秋颜色，画里倩春知。
西江月 竹坞来琴秋景巨幅,清末民国初,姚华,花外酒边琢句，山中竹里为家。野烟催暝夕阳斜。隔水松情自写。有客囊琴相过，不须命驾乘槎。长安落叶乱交加。早是西风来也。
菩萨蛮,清末民国初,姚华,西风一夜霜团屋。丹枫界破寒筠绿。蛩语替幽心。教成秋士吟。流光如羽迅。看看玄鬓。斜日转长松。僧房又晚钟。
生查子 元夜作柳梢月上图，小满补题，和欧词原韵,清末民国初,姚华,好灯能几宵，圆月同清昼。俊侣试春初，良会消寒后。无端六一翁，抚事曾怀旧。枉使断肠词，浪语侵红袖。
醉太平,清末民国初,姚华,山亭燕新。江楼梦陈。桃华落处知津。好风光巳辰。青山笑人。清江蘸春。天边一径入云。有桑榆几村。
菩萨蛮 其一,清末民国初,姚华,连纤细雨槎烟涩。青芜满路春痕湿。节物做清明。饧箫山外声。坐中吟未足。游兴难拘束。杖履趁闲身。茅亭三两人。
菩萨蛮 其二 芭蕉樱桃扇,清末民国初,姚华,都无密叶藏花朵。蕉阴换了樱桃颗。隔陇麦风吹。暗中栀子肥。消停风更雨。攀住东君语。诗句黯成书。解吟教点朱。
浣溪沙 为邵伯絅颖拓造象，因题,清末民国初,姚华,千墨迷离共一躯。聊从笔下见真如。莫将纸本辨枯腴。醒恋梦情参蝶化，老犹儿态作鸦涂。题成相与一胡卢。
一斛珠 梅妃，拟梅溪体,清末民国初,姚华,长门尽日残妆坐，懒束慵栉。双眉冷淡春风笔。一斛明珠，争把泪痕匹。新诗字字声从律，班姬怨后几馨逸。明姿纵是描难出，画苑词场留与后任述。
清平乐 大雄山民画任大椿句人行红树村中雨，潮落青山郭外鱼,清末民国初,姚华,霜红树树。指顾临江渡。重阳近也风和雨。疑是杏花村路。人家几处山城。城外秋江做晴。潮长更须潮落，打鱼人在鸥汀。
南柯子 谭瑑情聊园填词图，属为之，并系以词,清末民国初,姚华,落絮黏泥过，闲花惹梦新。几回宁耐脱艰辛。松下竹边吟瘦草堂人。墨慰金壶泪，笺除玉笥尘。花画中词意政三分。依约二分寒水一分春。
如梦令 山茶腊梅,清末民国初,姚华,宫额沉黄涂就。粉靥宝珠熏透。近水试临妆，不是卷帘人瘦。春又。春又。石上绿苔寒皱。
瑞鹧鸪 题朽道人京俗画册十七阕 旗下仕女,清末民国初,姚华,犹堪背影认前朝。山下焉支色暗销。弄狗何曾知地厌，生儿不复号天骄。连镶半臂红衫狭，一字平头翠髻高。最是歌台争学步，程郎华贵尚郎娇。
虞美人 前题 糖胡卢,清末民国初,姚华,鄣泥油壁人归去。惆怅春游处。少年犹自傍香车。宝马轻尘烟外一鞭斜。香饧串串胶生楂。一样沾春价。几多蜜意只微酸。留与郎归小试觑吟边。
菩萨鬘 前题 针线箱,清末民国初,姚华,高楼日暖耽春绣。红绒却欠鸳鸯脰。无语待商量。何来针线箱。风来花外引。閜砢声声近。不惜绣停知。因风来处寻。
点绛唇 前题 穷拾人,清末民国初,姚华,破纸生涯，一生费却钱多少。蛀肥鱼饱。赚我头颅老。尔亦爬搔，竟把微生了。须知道。零笺剩草。中有人间宝。
西江月 前题 坤书大鼓，京师时语女儿曰坤,清末民国初,姚华,纵是冰弦解语，不如肉处堪思。喉咙鍊就正年时。省得曲中心事。情到妙来流眄，腔从险际生姿。人人爱听鼓儿词。最数梨花无二。
朝中措 前题 压轿嬷嬷,清末民国初,姚华,抹将脂粉上鸡皮。盛服闹霜姿。迎得阮家新妇，将来有样齐眉。当年记否，妆成上轿，女伴扶持。如问嫁时心事，至今没个人知。
月下笛 前题 跑旱船,清末民国初,姚华,似俏仍村，撒娇成野，怎分儿女。春深闹处，夕阳烟外铙鼓。锄犁罢了才涂抹，知甚量歌较舞。教人一笑怜渠，摸拟心事眉语。平地扁舟泛起，俨身在舟中，烟波如许。西湖西子，朅来波上容与。疾旋捷转腰姿好，谩诋风巫乐土。须妆点，有郑樱声色，也耐延伫。
太常引 前题 菊花担,清末民国初,姚华,泉明采后有遗芳。处处作重阳。蟹紫更花黄。尽朝市朝忙夜忙。爱花人去，识花人少，洋菊尽梯航。拣尽担头香。问孰是陶家旧妆。
氐州第一 前题 煤掌包,清末民国初,姚华,千丈淄尘和梦做，影迷离，是甚眉眼。黛里摇唇，烟中着语，镕铁粗成乍刬。说与苏秦，纵金尽无须颜赧。怎不如伊，存身向晦，听人嘲难。海又扬尘今渐满。最清处蓬莱较浅。爨下余焦，墨边残沥，予亦无长短。几人家堪举火，才兵烬炊烟凄断。头脑冬烘，待君来一寒能暖。
阮郎归 前题 磨刀人,清末民国初,姚华,低头日日寄人檐。倚肩泥水黏。磨砻不厌竞尖纤。及锋今更铦。升斗计，未须廉。呼声如令严。将军武库耀明蟾。仗伊三寸磏。
蝶恋花 前题 蜜供担,清末民国初,姚华,渍法何年传御局。一担分来，色色甘香簇。次第春秋红间绿。芳情密意难拘束。几转街头初驻足。那许游蜂，趁暖相追逐。宿酒未消茶未熟。晶盘盛得刚盈掬。
八声甘州 前题 冰车,清末民国初,姚华,向幽都，捕得冷风回。结成气崔嵬。斗骄阳如火，神寒骨重，销也难灰。买夏年年有价，过处惹蝇猜。不惜推移力，送与凉来。便是工同造化，怎抟沙就拙，抟水能堆。喜玲珑唤玉，万石载琼瑰。莫遣零丁，伴恨共深闺。清泪点莓苔。余痕在春前，试认更发窗梅。
醉太平 前题 话匣子,清末民国初,姚华,无声有声。无情有情。几人天上曾闻。赏余音故伶。疾如搊筝。缓如合笙。曲终江上峰青。正簪红盛名。
生查子 前题 掬粪夫,清末民国初,姚华,早知粱肉余，过独成污秽。三日便思君，起来西园废。谁知污秽余，产得菁华再。厕上十年心，陇上千夫背。
如梦令 前题 山背子,清末民国初,姚华,患尔多才交冓。昨夜析薪初就。当作笠兼蓑，背起蹑云穿溜。长昼。长昼。挨得夕阳时候。
昭君怨 前题 二弦师,清末民国初,姚华,截竹安弦甫罢。便许评声论价。身是二弦师。不差池。憔悴余年衒技。记取龟年姓李。何处落花风。与君逢。
法驾导引 前题 丧门鼓,清末民国初,姚华,丧门鼓，丧门鼓，一击一声哀。短梦已随流水去，斜阳空见素车来。行路几徘徊。
永遇乐 东坡生日题孙雪居笠屐图四声谱坡词，景疏楼作，兼呈六禾、瑑青，并粤东人,清末民国初,姚华,千岁谪乡，后贤同感，今日能记。短景长杯，南云北树，酌先生俱醉。褐裘奚用须眉未老，省识画中高致。怎描摸晴川，退守洒然，遍身幽翠。尧年彷佛，同生凡几，今古果仙佳事。身世浮沤，风波断梗，羁旅劳生寄。琼楼何处，奎光寒夜，对影暗倾清泪。武陵外，西南远极，道归尚未。
太常引,清末民国初,姚华,芦花深处一茅亭。秋入暮溪冥。寒絮扑荒汀。都做了骚人鬓星。诗中幽意，画中乡思，烟水似西泠。归雁与谁听。恰醉里羁魂半醒。
生查子 元夜题山水小幅,清末民国初,姚华,盛时灯月宵，处处笙歌美。同作太平人，肩毂交纨绮。今来人事殊，灯市非前比。寂寞月空明，没入江村里。
天仙子 续题陈师曾京俗画册十七阕 夫赶驴,清末民国初,姚华,三十当门称健妇。才了锄犁初日后。挽成燕尾上京来，龟坼手。风蓬首。钗股着花宽似韭。信是糟糠无好丑。庑下齐眉曾见否。梁鸿也作执鞭人，闲井臼。忙升斗。几日势家呼保母。
一落索 前题 火媒掸帚,清末民国初,姚华,一拂迎人刚可。火媒初裹。身边尘土手中烟，仓猝里，应须我。去马来牛千个。悭囊谁破。一钱乞与也无多。归未得，人空过。
碧桃春 前题 老西儿,清末民国初,姚华,朝阳甫上露初晞。青郊人早归。朱绳系定手边枝。羽毛无处飞。寻茗话兢雄雌。一场成与亏。逢人争道老西儿，春风今得时。
双鸂鶒 前题 泼水夫,清末民国初,姚华,日下香街红软。手里长飘清浅。应是雨师来缓。点滴从伊浇遍。乍觉风清尘断。又是蹄飞轮辗。隔日午筹初转。劳劳依旧谁管。
蓦山溪 前题 算命子,清末民国初,姚华,盲词瞎话，赚尽人间世。万户簇春城，怎生来暗中能记。一篇成相，怅怅未教扶，心自静，耳遍灵，不碍繁华地。时辰年月，八个生成字。勘了与批评，便如何村人心事。夜来明去，几部腹中书，牌子曲，鼓儿词，又是闲风味。
六丑 前题 橐驼,清末民国初,姚华,遍胡天万里，总阅尽尘飞沙掷。塞鸿未还，春归无片翼。雪际蹄迹。信风吹度，乍青杨柳，间关京国。南来水土多膏泽。背耸双峰，铃喧九陌。庞然更无人惜，恁昂头阔步，情趣疏隔。遥空沉寂。忆觚棱绀碧，仗队红云底，增太息。蓬瀛尚几仙客。对荆铜泪咽，黯然宸极。风云改、早抛簪帻。凭谁问、委辫膻丛乱后，见伊宫侧。春潮去、夜烱秋汐。照佩环、梦返千年恨，如何载得。
征招 前题 慈航车，谱石帚,清末民国初,姚华,墙花结子春无主，时来背人偷堕。弃掷委尘埃，忍罗衣初涴，车声门巷过。便相属、欲言无那。是怨教埋，是羞教掩，是愁教破。十丈软红深，教情海、波翻意城沙堁。尽度孽缘，无数毡包席裹。叩青冥孰可。只生死与人偏左。愿仙箓、各牒鸳鸯，掌上擎珠颗。
沙塞子 前题 喇嘛僧,清末民国初,姚华,万里来朝京国，留不去凤城东。听取朝朝经咒海波风。二百年来潜邸，常见尔故时宫。犹忆春前傩后鬼般雄。
少年游 前题 切糕车,清末民国初,姚华,春黄粉白出晴郊。切玉擅操刀。乳沥初饴，香炊乾枣，风味亚山肴。堆盘不似膏粱贵，数典记餈糕。岁岁重阳，于今能赋，宋后尽诗豪。
行香子 前题 人力车,清末民国初,姚华,大道尘沙。小道枒槎。何如曲径狭斜。千条路熟，两足风挐。怎聚如鸠，争如骛，怒如蛙。休说乘人，休比浮家。快时应也马蹄差。微乎虮虱，道亦龙蛇。记李膺门，专诸巷，邵平瓜。
好事近 前题 顶力,清末民国初,姚华,独戴二重天，都是一生衣食。空有满腔豪气，怎发冲冠直。崭然头角总消磨，斑白少倾侧。兼爱未妨摩顶，道利人如墨。
相见欢 前题 烤番薯,清末民国初,姚华,红泥宿火犹温。佐壶飧。芋栗堆边番薯未全贫。贫耶病。当路事。不堪论。稚子孺人相守耐朝昏。
浣沙溪 前题 墙有耳,清末民国初,姚华,啼笑犹能感路旁。闲来窃听语偏长。几人身后蔡中郎。暂许属垣教悦耳，不烦钻穴待踰墙。茶前一样耐思量。
减字木兰花 前题 大茶壶,清末民国初,姚华,南茶北酪。牛饮何分杯与勺。为底风移。焙茗熏花处处宜。一钱能买。闲话街坊春似海。向夜泉香。多半红楼祇应忙。
乌夜啼 前题 执事夫,清末民国初,姚华,官仪为底寒酸。步蹒跚。几劫胡尘犹剩汉衣冠。执事里。等儒丐。不堪看。仕宦今来君辈笑鲇竿。
玉楼春 前题 打鼓挑子,清末民国初,姚华,何人运去家初落。恰趁饥来声橐橐。千金不识玉东西，也抵星星钞子薄。可怜望帝春风魄。泪里闻声声转恧。过时金紫更谁收，又况人间轻玉帛。
西江月 病院感兴,清末民国初,姚华,浪迹小园丘壑，浮光矮屋功名。西风落叶正吟成。传遍长安知警。掔镜先霜秋鬓，微暇未赋闲情。安排废疾待康成。却做文园贫病。
菩萨鬘 灯光梦影图,清末民国初,姚华,宵来叶上飞胡蝶。兰闺浅睡香痕湿。一霎梦中身。灯前假更真。晓钟声怎涩。雨促春归急。惆怅送春心。愁人绿渐沉。
三姝媚 其一 丙寅八月初五夜预中秋和金梁梦月词韵,清末民国初,姚华,灵樨香暗展。渐盈盈澄晖，未来先盼。细数佳期，倩笋纤私掐，玉笙犹汗。试舞仙霓，似渐觉人间窥见。问讯天边，柯斧初忙，杵霜应倦。时来商隐谁按。正玉宇知寒，冷风偷换。禁果宫柈，尽殢人前梦，海云遮断。对影山河，歌旧阕金瓯翻怨。病损危阑，待倚孤筇恨短。
三姝媚 其二 中秋，叠前韵,清末民国初,姚华,风来云骤展。正姮娥妆成，万家同盼。露影弥天，似羽衣肌骨，暗滋珠汗。臼杵身边，记旧日裴航亲见。此夕秋佳，丹桂阴圆，碧梧人倦。天上年时能按。问羿药初尝，骨凡谁换。碧海青天，料掉头尘世，素心凄断。人喜团圞，争解得霜嫠幽怨。竞把婵娟，共影良宵怕短。
浪淘沙 九月十九日石工约集词社同人为展重阳之会。病不克与，走笔赋呈，不耐苦吟，聊慰猎心耳,清末民国初,姚华,药里袭花香。病里重阳。惊心时节太匆忙。十日霜晴犹有菊，放入词场。擘蟹泛清觞。好趁清光。几家秀句茱囊。惟有渊明吟止酒，兀坐匡床。
锁窗寒 题山茶江梅画轴,清末民国初,姚华,雪意融春，云情慰月，琐窗幽夜。丹铅炼就，不共凡花开谢。斗松篁新盟岁寒，一双清影吾能写。慰频年记忆，彩毫嗔喜，病来多暇。相赏倾杯斝。道隐士妻孥，未嫌鹤假。刻玉装砂，好称仙心清野。待东风江水吹晴，色香次第桃李嫁。禁春来俊侣相寻，怕蜂粘蝶惹。
蝶恋花 丁卯上巳禊集,清末民国初,姚华,年年三月风光好。俊约初三，检点芳尊了。芦根冻解波文小。碧丝惹梦怜燕草。今年二月悭情昊。寒食清明，隔日催清晓。暖入重三杯泛沼。酡颜转惜寒松老。
江城梅花引 题陈朽墨戏,清末民国初,姚华,一天杂耍落梅花。是谁家。闹分家。听取声声打灶语，波查。不古不今村样俏，都做尽讽兼嘲雨不差。不差不差闲嗑牙。貌如花。涂似鸦。画了画了画不了，脸上霜华。壶矢烘堂，墨戏胜清哇。一纸闲抛陈朽去，重拾起，忆前尘，成叹嗟。
点绛唇 和朱希真韵，题陈孟群画,清末民国初,姚华,竹泪斑斑，洒向闲花草。双薇竞巧。妒煞湘蛾老。颜色无多，知是驩娱少。嬉仍好。画中杨妹，押印何须倒。
减字木兰花 七夕咏牵牛花,清末民国初,姚华,银河渐曙。脉脉似曾花欲语。天上人间。占断秋光又一年。天孙应妒。怪得寻郎无去处。一谪人家。争教羁系幻成花。
鹧鸪天 其一 和倬盦韵,清末民国初,姚华,蜀魄凄清梦也愁。林花无赖溷青邱。琴边看鬓人曾妒，不信春风有白头。怜日暮，黯云游。三分谈笑酒樽收。巴童僰女仍歌舞，零乱夕阳赛武侯。
鹧鸪天 其二 同前,清末民国初,姚华,春去春来不可名。潮生潮落打空城。东风一半谁输了，梦里梅花笛未横。春渐觉，梦频惊。词场重按酒中兵。十分春是梅和雪，才罢南枝一段争。
鹧鸪天 其三 同前,清末民国初,姚华,高会轩然水起波。庐山灵秘更巍峨。石淙千丈清秋寂，枫叶一林晚眺多。和月舞，倚云歌。红情围坐醉陂陀。酒阑灯烬成湘梦，天上疏星欲渡河。
鹧鸪天 其四 同前,清末民国初,姚华,天后灵旗海上词。频年罢赛已堪悲。楼船来去知谁主，绕树饥乌近亦稀。哀渚雁，悼江蓠。琉璃四照水天围。钱塘潮退秋江老，多少回航唤载归。
减字木兰花 其二 牵牛花扇以江南豆擪汁写之,清末民国初,姚华,天孙独处。未识人间拘绊苦。莫唱郎郎。郎在裁云试锦裳。暗中迤逗。满地相思南国豆。红泪因风。洒向天河意可通。
鹧鸪天 晚香玉菊花双供,清末民国初,姚华,伏卉犹留最后枝。篱边寒蕊已当时。移来并作山斋供，金玉为缘亦是奇。香未减，露方滋。砂壶茗盌最相宜。秋长林下迟霜信，炎梦依稀似欲回。
浣溪沙 重九因病不出，画登高小景题此,清末民国初,姚华,病里重阳又一年。朝光暮霭画中天。有人似我碧云颠。北地黄花秋较晚，西风红叶墨争妍。乱时鸡犬更谁怜。
齐天乐 重阳采胭脂豆汁作雁来红，因赋，和美成韵,清末民国初,姚华,秋风妆尽春红影，争知雁来偏晚。冷月钻篱，斜阳掠地，时节并刀偷剪。柴扉更掩。正寒菊初华，小庭凉簟。好趁醉颜未颓，闲笔注吟卷。江南红豆任采，似肝胆沥滴，相思无限。老梦留人乡心怯，信情到姿随势转。湖湘路远。藉露橘霜橙，笋苞同荐。又是重阳，茱囊教替敛。
满宫花,清末民国初,姚华,岁翻新，人似旧。一盏聊为君寿。前尘何事上心头，枉负绿杨时候。梦堪图，丝待绣。强仕年华天富。须吟彻古殿松风。是井水教吹皱。
减字木兰花 拟六一留春不住原韵,清末民国初,姚华,春和愁住。春去教愁无去处。来去由春。老却长安更几人。黄金纵好。争似春宵人一笑。犹是年时。叶底芳樽头上枝。
少年游 拟屯田参差烟树灞陵桥原韵,清末民国初,姚华,灞陵西去古时桥。烟柳画唐朝。攀条欲尽，问春何许，无复小蛮腰。苍波袅弄斜阳影，秋色渐寒皋。去也临歧，笛声凄楚，呜咽起双桡。
武陵春 拟小山绿蕙红兰芳信歇原韵,清末民国初,姚华,绕屋吟花清兴发，写叶送寒流。时节重阳风雨秋。端不替花愁。秋英满路金如散，粱苑旧时游。醉了重簪影压头。香里说中州。
天仙子 拟子野水调歌声持酒听原韵,清末民国初,姚华,扶醉听歌如未听。借酒消愁难更醒。伤春长是意迷离，嫌晓镜。憎生景。事过灯前成忆省。卧月沙禽相并暝。池皱星摇波万影。重帘深处不关花，人语定。钟声静。叵耐无情风扫径。
好事近 拟东坡湖上雨晴时原韵,清末民国初,姚华,疏柳散凄烟，波澹夕阳明没。湖上晚来秋霁，瞷青山如发。白蘋风里水生凉，箫声唤明月。醉稳一舟谁画，认颓颜奇兀。
感皇恩 拟东山兰芷满汀洲原韵,清末民国初,姚华,草色趁晴烟，平堤沙路。望里凌波步。惊顾。眴波何托，暂蹙纤眉如语。履痕兜舞絮。争春渡。仙洞再来，花迷名数。肠断深深户。开处。午阴绿惨，似做晚天梅雨。落花难说与。黄昏去。
醉花阴 拟漱玉薄雾浓云愁永昼原韵,清末民国初,姚华,香烬帘间消白昼。门掩金铺兽。清盏荐黄花，连日霜晴，乍冷心先透。秋风病骨初吟后。似药香沾袖。人意不如花，篱外青山，也到秋来瘦。
千秋岁 题藏山草堂图，为主人寿，六一体,清末民国初,姚华,藏身一壑。预与梅花约。他年待访林逋宅，未成湖上隐，先养山中鹤。趁京国，梅边酒暖呼春酌。且领清闲乐。待敞公孙阁。归与兴，姑休托。吟事催青鸟，乡梦关红萼。残臂在，为君造墅图林薄。
减字木兰花,清末民国初,姚华,凉秋又老。剩叶残柯无多少。烟水初寒。人在明明瑟瑟间。潇湘天渺。入望萧疏余翠筱。江上峰青。水阁黄昏欲上镫。
谢池春慢 岱宗堂前新植梅作苞向坼，冬至赋，用子野缭墙重院韵,清末民国初,姚华,浅寒庭馆，年光晚，无人到。冻雪护犁痕，稚萼凌冬晓。消息春潜觉，料度花非少。有无间看转渺。画凄烟暝，依约成冰照。阳生琯应含，意似湖边道。为念临风影，生怯巡檐笑。逗梦青禽远，试靥红儿小。初英绽，吟事了。笛边阑槛，暖吹江南调。
好事近 内子生辰，李曾廉自斐岛以画梅见寄，因题,清末民国初,姚华,海外一枝春，犹作西湖寒碧。正及璇闺人，寿接琼花瑶席。岱堂双树绮窗前，初英试红萼。喜入孟光眉案，舞林家鸣鹤。
减字木兰花 其一 戊辰元日见畹华所作山茶腊梅,清末民国初,姚华,岱堂深处。一活经年生忆汝。又到梅时。喜见山茶扇底枝。秀才风味。浅墨轻红都雅致。数点宫黄。脱手如闻露蜜香。
减字木兰花 其二,清末民国初,姚华,当年辕下。神骏无人堪并驾。尔不嘶风。我亦苍颜偃蹇中。千金有限。何况燕台今已远。一曲虞兮。应似乌骓憎老时。
念奴娇 用平声叶石林体，题松梅，丁夘小寒，值时宪，戊辰初月,清末民国初,姚华,江山沉寂，正年光初转，又起潜龙。黯黯遥天云欲凝，烟阔涛定无风。忽奋苍髯，掀腾云海，鳞爪或西东。未升先见，待时身寄长松。身边苔蚀花青，梅妆玉艳，透春色猩红。昼下灵旗仙仗肃，神物夭矫相从。世变沧尘，谷分寒暖，此事作天公。月明深夜，料应来鹤从容。
汉宫春 腊梅，和子野，并谱四声。子野词出梅苑,清末民国初,姚华,香锁纤英。道江梅标格，同谱堪评。丹炉罢炼，数枝融蜡初成。娇黄蘸水做道妆，浅色衣轻。教错见，花参酒，入清芬，欲引朝酲。遥怜挂磬无声。但情芳意蜜，偷递春程。枯蝉剩叶，二分月浅江城。丁香嫁了，怕暗中雨结愁生。云外影，谁传信，使青禽，翠渺参横。
好事近 戊辰元日，题松梅画幅,清末民国初,姚华,鹤梦与谁同，寒到五更尤力。云外斑鳞颓爪，壮辰年风色。东风底事隔江南，镫前早开得。三径不归菊后，又一春消息。
减字木兰花,清末民国初,姚华,将梅字柳。旅夜河东初访后。并柳呼梅。玉茗词成杜女怀。蓬莱曾住。照水枝开春好处。怊怅诗新。梦里风华更惹人。
菩萨蛮 题春景,清末民国初,姚华,行云不碍青山路。马蹄处处轻如絮。风澹夕阳闲。转头山外山。绿波春水渡。渡渡喧朝暮。花树远连天。几重烟柳边。
偷声木兰花 洋晚香玉,清末民国初,姚华,残寒约住桃华路。无奈幽窗朝又暮。海客传芳。簇玉纤英亦晚香。温香徐送回炎梦。和墨融青初解冻。萼染黄轻。爇蜡仙裳照夜晴。
减字木兰花 香蕉苹果,清末民国初,姚华,志搜赤柰。别样色香宜作绘。褪了绯青。莫较楂梨总解酲。日南佳实。入赋巴且芳似蜜。双胜相兼。东海书来雪尚函。
氐州第一 春雁,清末民国初,姚华,晴色江皋，犹滞倦羽，风烟画里春晓。计驿难留，游踪暂系，依约飞书草草。天上行疏，尚次第青云须到。暖入酥泥，沙明霁雪，印融痕爪。梦阻关河天际杳。甚聊赖断芦枯蓼。蟹稻畦荒，鱼秧水慢，不共鸥饥饱。几番风花信晚，帘前燕重来欲笑。莫更栖迟，渐春分催归社早。
玉楼春 题夏景扇,清末民国初,姚华,郊原雨过浮清润。风入薰弦催麦信。酒边一榻称单衣，傍午宿妆销面粉。刬尽新愁生似笋。饭饱村舂糁野菌。清泉烹茗倚斜阳，晚绿明蟾山又隐。
菩萨蛮 陆丹林鼎湖感旧图,清末民国初,姚华,鼎湖莫话龙髯事。情波别贮鲛人泪。清泪溅湖尘。抟作图里人。圆圆天上月。心事他生说。莫与月论心。月中愁更深。
丑奴儿 桃花,清末民国初,姚华,东风着意妆梅后，烟水初明。一树红轻。人面依稀笑口成。花开怕引渔人棹，仙洞云横。旧梦曾经。恼乱刘郎此际情。
杨州慢 画琼花题此，和郑觉斋赵以夫韵,清末民国初,姚华,月碎阶明，雪翻阑堕，春风玉宇琼楼。似仙人来赏，记唐蕊珠毬。动万眼前诗后赋，无双道得，长说名流。恨窥江胡马南来，铲尽沧洲。杜郎记好对黄冠墨动香浮。甚问雁无书，人间犹在，不似前游。画里如今，空想郎瑛，去岁月悠悠。但依稀雨香，葩攒故乡愁。
塞孤 其一 和倬盦白海棠韵,清末民国初,姚华,蹑花阴，系遍吴绫白。巧剪轻裁难识。棐几琐窗看仅隔。舒皓腕，攀应惜。凝脂雨洗春娇，轻铢晓窥仙客。趁朝光催燕巢急。敲冷玉烛钗，怨错霜柯笛。子美无诗春寂。省识春风长伫立。晴意态，阴颜色。水魂化、作清愁，淄易素、纷陈迹。已全非、眼底朱碧。
塞孤 其二 题秋庄图，用屯田韵,清末民国初,姚华,入秋来，渐见青林歇。雨后吴山清发。点点早霜红紫别。朝曦朗，林阴滑。烟初惹起村舂，钟余打沉山月。骤凉飙窗缝吹裂。充隐白屋心，痴梦青云阙。老去襟尘方彻。翠竹苍松留恋切。看早晚，黄花节。杯在口、菊斟芳，糕在手、盘堆雪。且休辜、里老张设。
祭天神 黄牡丹，和倬盦韵,清末民国初,姚华,念四番芳信匆匆了。须重整、三月风光，珍重范金开照。东皇费尽染娟心，裁趁妍笑。声华擅千古，家芬影事，几回绵杳。和衣香朝气乍开，地寂游尘少。酒波晴泛花光，珍丛把杯绕。念菱彩憎颜，宫妆涂额，至今无主，玉殿开帘扫。
蝶恋花 其一 黄牡丹，倬盦和师曾韵，叠韵报之,清末民国初,姚华,不信参差真象凤。巷陌华镫，照彻寒梅冻。一度寻春成断梦。无双有二催归鞚。洛谱呈身春藉重。绢妇辞多，叠韵花间送。春去未忘人影共。罗衫尘壅金泥缝。
蝶恋花 其二 倬盦见候，话黄牡丹词，讯及词成，征图，仍叠前韵，赋其事,清末民国初,姚华,五色江花文笔凤。一病豪枯，尘渍驼酥冻。乍起维摩仍午梦。文殊忽降青猊鞚。瑞霭无分金界重。佛讯来时，先遣名姝送。绘影未须双靥共。青睛偷觑猫儿缝。
蝶恋花 其三 谢倬盦和调，三叠前韵，限康节事,清末民国初,姚华,并世尧夫星与凤。冒雨曾看，不惜因花冻。布算且酣今夜梦。明朝莫纵游群鞚。语报端明诗简重。何处奇葩，开得应分送。道是孤芳容我共。吟笺草遍元刊缝。
蝶恋花 其四 以黄牡丹画扇赠倬盦，四叠前韵书其上,清末民国初,姚华,老去姚风名可凤。病里涂黄，光湛流离冻。更把残樽温旧梦。心如奔骥难羁鞚。九陌尘多乌帽重。花面迎人，禅面教相送。白俭绿沉难与共。良工写得金无缝。
蝶恋花 其五 倬盦得画扇，复叠韵书一词于金笺扇见诒。五叠前韵谢之,清末民国初,姚华,清韵连翩如集凤。笺称金华，似带琼楼冻。睡里呼婆春是梦。青芜又促东皇鞚。仙蝶何堪词意重。洒翰亲书，信使更番送。秉烛须游良夜共。晓钟渐裂群山缝。
蝶恋花 其六 六叠前韵，书师曾绿萼尊前词后,清末民国初,姚华,一曲栖梧人叹凤。感逝伤春，坠墨凄烟冻。明日黄花成蝶梦。遐心不絷逍遥鞚。回首丘山前案重。语业难消，担把藏钩送。窈窕风怀邀月共。闲情谁觅渊明缝。
蝶恋花 其七 追维前梦，枨触成吟，七叠前韵,清末民国初,姚华,并萼骈枝双彩凤。同醉仙杯，琮栗光如冻谈旧撚花看似梦。黄云承袜遮尘鞚。自贡幽芳邀贵重赋海遗盐，轻被元舆送。姚左雌雄聊且共。果国香争裂兰阶缝。
蝶恋花 其八 感事，八叠前韵,清末民国初,姚华,记得华年声起凤。道是金浑，玉暖花房冻。百事抛人随去梦。驹光过隙曾谁鞚。赢得吴霜欺鬓重。艳帜标花，两字甘拈送。白傅白花诗思共。芳名道出千人缝。
蝶恋花 其九 赋本事，九叠前韵,清末民国初,姚华,疑值川妃来翳凤。云幕残寒，袜底波尘冻。彩笔欲书传绮梦。水边竹际飞轻鞚。衮绣临轩春典重。宠极花王，进御谁先送。蘸杀接头无分共。秋丛珍重初黏缝（
蝶恋花 其十 十叠前韵，单题叶御衣黄图，中女盘临师曾本，并遗墨也,清末民国初,姚华,旧时宫衣梭似凤。剪上花枝，夜永并刀冻。更屑沉檀香到梦。朝来催动看花鞚。贵色不因多叶重。肯似杨花，轻与邻翁送。翰墨传芳闺阁共。题名待补湖山缝。
蝶恋花 其十一 芍药,清末民国初,姚华,满院蘼芜春且去。婪尾杯前，挽得春光住。一朵欲簪春似妒。窑瓶寻得安花处。旧识丰台花可谱。十里风光，不异扬州路。闻道税花花减户。春虽未去春非故。
减字木兰花 烧烛看剑士女,清末民国初,姚华,摊书甫罢。却似虞姬来帐下。红烛迎人。剑影宵光净绝尘。眼前秋水。照映横波眉黛底。喜伴红颜。化作双龙镜背蟠。
蝶恋花 题渺一粟斋画册洋菊,清末民国初,姚华,百菊吟成谁更谱。一种波斯，又见南峰数。天竹马兰今胜古。复堂画里何曾睹。欧碧一枝秋淡伫。相间深红，颜色浓如许。海燕来栖花尔汝。图成双艳迎霜吐。
大酺 一丈红,清末民国初,姚华,正日华开，薰弦试，炎景将蝉时节。颓垣篱落际，趁朝光堪爱，数丛开彻。艳逼朱榴，阴敷筱箭，行处风兜罗雪。繁华无人赏，甚芳醪酌对，魏公曾说。奈风鹤数惊，令花贫窭，咏歌零缺。倡倡红似缬。念盈丈、花草传吴越。槛内记、王家图旧，借半归全，好因缘、憾无遗阙。更许阑干能设。卫足叶如蓉阔。未遮得、身轩豁。谁与留半，终是诗肠萦结。至今顿成感咽。
木兰花,清末民国初,姚华,青芜犹记春来路。几日匆匆春又去。乍看梅雨绿成阴，转眴葭湄霜漙露。春秋一例佳时序。风月良宵休枉度。轻舟且听客吹箫，莫效闻蛩人草赋。
清平乐 题汪蔼士竹卷,清末民国初,姚华,病来种竹。喜得霜柯绿。脱手输君池墨速。弥望风烟迷目。潇湘淇澳堪思。画成知是谁师。盛夏无人能赏，秋声独听风枝。
减字木兰花 守瑕得旧扇，故宫物也。中舟已作篆书，署臣字，更属补桂，因题,清末民国初,姚华,天风吹梦。梦醒天香时暗送。吹落人间。扇底秋风又早捐。琼楼虽好。宫阙凭虚终缥渺。玉篆臣书。天上姮娥识得无。
应天长,清末民国初,姚华,清秋胜日，正壑露山开，竞拈吟笔。凭望萧然，过眼繁华如失。流光惊去疾。但无语黯红描得，更问甚踏破鞋痕，醉荒诗律。盛会敞幽室。任酒涌思来，道古风逸。人似黄华零梦，贞元堪述，先秋蒲柳质。剩残臂仗筇难出，空卧游尘虑。烦噫独负陶秫。
西江月 秋葵凤仙,清末民国初,姚华,入道仙衣蘸酒，凝脂玉质偎琼。一般儿女两轻盈。顾影初阳相并。仿佛金坛受箓，依稀赤甲弹筝。钟馗小妹嫁时情。一婢花中堪媵。
浣溪沙 其一 和倬盦广和居感旧,清末民国初,姚华,委巷鱼香不亚鲈。客来应是后来苏。旧京风味未全殊。世事赚人如燕雁，诗情感梦说江湖。尊前剩得几胡卢。
浣溪沙 其二,清末民国初,姚华,耕得齐东旧瓦瓶。满身犹带土花猩。朝来新贮水清泠。乍摘蔷薇颜胜玉，浓香脱手露初经。不须陶谱论天青。
八声甘州 雷峰塔圮，零砖碎甓，时出宝箧印陀罗尼经，左季得一卷，属题,清末民国初,姚华,问千年宝箧伴湖山，曾吟几残阳。忆回峰卓影，金经且晦，暗记兴亡。旧劫池灰冷尽，一卷出霾藏。不到潮痕没，犹认钱王。昔日分装万本，比石经文范，等重球琅。压牙签百宋，五代说残唐。数雕琼如镌，姓氏尚灵踪，身系国妃黄。谁先后葛仙秋岭，俶塔星霜。
湘月 其一 冬至题秋声集，用石帚韵，并谱四声,清末民国初,姚华,止云恋笛，絮蛩天短韵，消遣光景。水作愁怀，暗化尽、激石嘶风吟兴。万响都清，千愁同诉，一卷凄烟冷。潘鬓羞粉，去时孰与临镜。应悔祸枣灾梨，栖灵话梦，影心兵诗阵。不数名场，甚霸国、龙虎输谁偏胜。漫理哀弦，须吹暖琯，候转将梅信。姜词春在，贺囊血剩堪省。
湘月 其二 冬至子夜叠前韵,清末民国初,姚华,琯灰应律，验红闺彩线，争指圭景。履袜家家，顿唤起、白发高堂欢兴。旧典犹存，公私多暇，腊意催春冷。消寒图染，瓣朱搁了妆镜。怜我病里微吟，春来依旧，比创余临阵。伏枕量签，度漏阁、知几宵情佳胜。自古阳生，端从子起，到底天堪信。圜丘旷久，问天莫对还省。
湘月 其三 为叔通写朱梅，赋此，叠前韵，仍谱四声,清末民国初,姚华,暖香逗月，趁微酡浅醉，佳赏幽景。水石清奇，更梦醒、约略金钗余兴。岸柳寒舒，江梅晴烂，笛外孤筇冷。冰姿湖影，绚衣恰早窥镜。豪走炼澒纵横，融沙论篆，洒仙云成阵。俗了胭脂，况恶夺、朱紫难容双胜。瓣点寒销，妆明彩剪，暗驶江南信。人羞颜改，误成碧看重省。
湘月 其四 腊八前二日，写梅寿内，仍用前韵,清末民国初,姚华,选红弄墨，借脂光粉气，添补清景。有子如婴，正绚彩、祝腊先催年兴。冻锁东堂，春前双树，萼软栖烟冷。霜毫挥洒，照花却满方镜。冰蕊向晓疑仙，巡檐共笑，绕庭柯鸦阵。拂起襟尘，念鬓雪偕老，香输簪胜。画里枝梢，天边酒盏，意暖传芳信。禅关容隐，林逋客梦同省。
月下笛 倬盦要同赋龙笛，云是清太庙乐，谱清真,清末民国初,姚华,琐尾伤离，参差怨独，冷怀难涤。孤云剩竹，那管人间收得。问霓裳仙拍暗听，倚墙露滑谁记忆。想云韶梦冷，西雍宾去，久无消息。龙喑性在，试擪谱楼头，旧人应识。凉州调古，剩有铙歌凄恻。叹新声、变宫换商，教坊武舞徒弄色。凭栏干，谩说辽东，唳鹤归路隔。
浪淘沙慢 寒鸦，谱清真万叶战秋声露结,清末民国初,姚华,暗绿净墙阴暂集，未敛归翼。料理饥肠待啄，惊回冻羽更寂。渐广野、冲烟疏着墨。背郭去、催落斜晖，趁暮云、成阵尽翻侧。添几许寒色。测测。此时虑乱如积。况枯木流水多愁惨，情思惟萧瑟。问望秋蒲柳，谁禁风力。箭光浪影，景空付伊，背影朝昏堪惜。春梦醒、繁华收起，堂前幕、旧燕弃掷。冷蟾夜、南枝尚自觅。剩满地，雪迹霜痕待记。忆孤村数点凄吟笔。
绿头鸭 戊辰岁除前五日，立巳己春，和倬盦，并同四声,清末民国初,姚华,腊烟清，报春檐角呼来。念龙苍掉头依旧，素梅煖处先开。送残年寒销三九，九闺婪步台阶。菜甲盘新，玉英燕小，摇花侧颤古摇钗。更无那景移人换，猩鬓淡风怀。墙阴雪才融，径竹影扫萧斋。拥苏裘黄金，堪叹晚来云掩燕台。念繁华去随人事，指南斗，望兰涯。霸史江山，遗金坠粉，莺花江令尚诗才。蕙风转阻深天堑，谁信月常佳。君曾记，井中张孔，双凤嗈喈。
探芳信 春饼，和倬盦韵，仍同四声,清末民国初,姚华,称名隽。早粥米香陈，共呼珍酝。念盘餐蒙助，春情韭华引。玉肪截叶云衣卷，和气舒寒晕。擅中厨，捣练晶明，缕银莹润。梅意转成恨。奈茗椀初收，瓶笙解隐。午夜蟾圆，依样画非真本。充饥莫说名士事，风味诗肠认。看新炊，薄影琴边风鬓。
西平乐 题戊辰除夕祭画图，谱清真原韵，有序,清末民国初,姚华,未尽年光，又催腊彩，宵永漏滴方赊。珠箧陈诗，妙吟难得，争教手眼轻遮。赖素日吞云吐雾，容许模山范水，闲来自写，心灵聊称，相璞披沙。终岁观成考绩，殊世论，向背最堪嗟。化机何有疑仙讶，鬼神入毫端，随意横斜。凭俊眼、冥搜暗索，图墨忘形，体会鸢鱼自乐。丘壑罗胸，沉浸诗书气更华。通贯万端，澄观大略，悬揣神情，再敞襟期，共契玄灵，从看慧业成家。
渔家傲 鐜儿于厂甸收得旧扇，余所画一年好景君须记二句，辛酉年作也。己巳,清末民国初,姚华,一叶何人曾障面。秋风委弃看成贱。好景难常谁更恋。人事换。几钱买得欣重见。依旧春尘趋厂甸。荒摊冷市游人遍。又赚儿童收断烂。重涤砚。风书与洒新词绚。
花犯 其一,清末民国初,姚华,想南都，青莲逝后，遗篇世应少。画端诗草。叹隽品曹娥，如共花笑。盛时念雨人同好。朱铃序雁皎。认古墨、柴关秋色，幽栖森翠筱。当年制出砚田翁，疑春雨小住，轩堂图了。芸案女，红窗下、旧曾吟啸。瑶台思、镜窥黛语，葛共藟、相攀松际绕。料聚首、围前施帐，因缘纷翰藻。
花犯 其二 咏太平花。相传种出长安，慈禧太后回銮时徙植故宫,清末民国初,姚华,渺凄清，宫墙向夜，依稀柰花炯。后庭谁省。任泪陨铜仙，和露香定。瑞炼散彩沉清磬。浮光等幻影。尚手掣、秦时明月，纷披生画景。花开暗识旧风尘，相看似与诉，霾花宫井。清未晓，凉无汗、翠帘人圣。匆匆去、太平梦短，秋信早、凋零谁唤醒。又待访、宣和遗制，春风浇椀茗。
解蹀躞 蹄钱南园画马，和清真韵,清末民国初,姚华,瘦尽鞭丝春影，犹向西风舞。夜槽空齧，酸嘶警愁旅。临老怯上征途，暇来偶系残椿，管枯思苦。意无绪。应念前尘游俊，披图叹遭遇，盛时英物，轻蹄躏花雨。黯淡金勒无人，有谁飞鞚青郊，共寻春去。
忆旧游 花朝前一日饮城南酒家，明日阴寒微雪，故有卒章阴晴之语,清末民国初,姚华,正春分过了，约住残寒，胜侣齐招。等是玄都俊，自刘郎去后，千树栽桃。看花紫陌，红拂犹涴酒边袍。更屈指韶光，眉蚕市近，转眴花朝。芳醪煖人意，待语艳澜翻，词巂山高。曲坊城南陌，趁孤云车笠，盟事相要。旧痕唤起残梦，垆在尚帘挑。便预醉芳时，阴晴众壑珠未调。
玲珑玉 曹靖陶惠双红豆，云是文正公手植者。名德芳踪，辄触吟绪，拈成此词，寄荅殷勤,清末民国初,姚华,琼颗匀圆，趁开箧，竞穗镫红。春娇正坼，露时记采秋丛。慎重名流手蓻，到云礽收取，凭寄飞鸿。玲珑。闲拈来，词意转秾。料得当年觅植，道种分南国，情托东风。宰相梅花，赋家心，丽则堪同。千年风流如续，称儒雅，窗前一树，也署村农。意无尽，几回看，常在掌中。
花犯 赋龙爪水仙，旧曰蟹爪，更以龙名，赋记,清末民国初,姚华,水云乡，仙衣化去，軿龙露霜爪。洞天瑶岛，记韵冷琴操，无双清妙。凌波倩影尘难到。陈王应赋矫。未比得、麻姑长甲，轻舒纤处巧。余寒只春更争开，东溟几许路，珂声风袅。刀似水，香疑梦、翠虬争拗。擎金盏、拿空势起，甚醉浅、春风知被恼。待皱了、吴江清浪，寻伊归路渺。
金缕曲 其一 和守白韵，赠李释戡，稼轩体,清末民国初,姚华,渐近清秋节。等中年哀陶乐写，早凋玄发。觅地埋忧无处是，不道胸襟开豁。穷更有诗为时杰。我欲饮冰嫌垒块，甚炎天耐得心肠热。前梦冷，把人撇。歌场吹笛横云裂。顿呼起豪情壮志，樱风芦雪。年少谈兵怀梵筴，胜是遗编残缺。健羽迅春莺得说。易警凉柯思余睡，正清阴满地成愁绝。斜日下，蝉凄咽。
金缕曲 其二 释戡以和守白韵见示，叠韵广之,清末民国初,姚华,晚雨催清节。又秋来明蟾泻水，清螺映发。世事烟云时起灭，过眼一场轩豁。尽付与词人称杰。莫倚清愁吟蟋蟀，尚新凉冉有秋风热。残稿在，暂教撇。筝琶耳净声如裂。陡边城云间笛起，玉关飞雪。缨系贤王君试请，此际金瓯无缺。待缆辔澄清堪说。亭上将军逢醉尉，问何人能识真痴绝。君不见，惊湍咽。
金缕曲 其三 七夕，和释戡观剧，叠前韵,清末民国初,姚华,果酒清商节。记华清蛛丝候巧，网纤于发。秘殿长生曾密语，夜半凉空高豁。早分付词场几杰。更误功名千载后，剩风流拍板敲云热。天宝事，等闲撇。秋来霖雨天倾裂。似闻铃郎当驿路，栈云嵋雪。急切渔阳鼙与鼓，惊破笙歌零缺。重感慨玄宗闲说。几度斜阳今变古，又三郎闻曲同凄绝。金缕怨，急弦咽。
减字木兰花 蜡梅牡丹画幅,清末民国初,姚华,蜂情犹恣。花似前身仍蜜意。何处天香。只有唐花弁众芳。是花非果。滴滴黄梅娇鬓朵。莫讶花开。春去人间又夏来。
天香 题水仙花，和金梁梦月词韵,清末民国初,姚华,冷剩溪痕，清余水色，琴心悄逗幽冶。乍镂云情，凌波欲去，索影缤纷相亚。梅边幻蝶，甚梦境、迷离才化。好是青禽未觉，眠香正酣遥夜。拈毫倚愁试写。墨华凉、与添冰麝。黝石趁将姿媚，暗帆初卸。如见仙魂冉冉，又映壁、疏灯小窗下。渐听山中，呼春起也。
鹧鸪天 题桥横水木已秋色，寺倚云峰正晚晴林和靖诗意轴,清末民国初,姚华,一径沿溪略约通。新黄着树露初浓。何年梵宇依山筑，疏澹雕檐向晚红。才暮霭，早清钟。云归不复问行踪。惨林浅水秋初觉，时节蘼人燕又鸿。
归国谣 其一 上巳日作，拟飞卿,清末民国初,姚华,金屋，料峭晚天寒漠漠。酒边何处吹竹，远声凄胜肉。画屏锦鸳窥烛。夜幽风更续。渐看春水尘麴。远湾心字曲。
归国谣 其二,清末民国初,姚华,妆艳，自影胜花惊照鉴。翠眉山样低敛，愁多浑未澹。燕子避人飞闪。水痕双尾飐。几回商略心感。履痕苔点点。
采桑子 其一 寒食日寒，拟冯正中,清末民国初,姚华,残寒犹滞东皇辔，花意迁延。人惜囊钱。冷落青帘酒市仙。旧欢已坠知难续，冷节堪怜。蜡烛偷传。明日箫声又暖天。
采桑子 其二,清末民国初,姚华,嫩情天气寒仍在，暗数春程。似阻山城。已近飞花草乍生。琐窗朱户重重幕，人怯桃笙。缓放初莺。燕子惺忪巢未成。
女冠子 其一 清明题亡儿镦遗墨柳条双燕幅，拟韦端己,清末民国初,姚华,四月五日又是，暮春之七绿杨时。有恨成伤逝，含凄欲语谁。别来真是梦，忘去转多思。双燕生前，墨尚差池。
女冠子 其二,清末民国初,姚华,一岁几战逝矣，争如不见正年时。弄笔勤书篆，耽吟解赋诗。春风生宿草，依旧又离离。今来闻战，讯尔何知。
虞美人 其一 春窗客话，拟南唐后主,清末民国初,姚华,风波谲异真难测。况是鱼龙窟。楼台柳色绿将成。先拣得春多处听流莺。人间仕宦倾如海。经过憎迟悔。挟弓怀弹五城儿。正觑雀来螳后捕蝉时。
虞美人 其二,清末民国初,姚华,逢僧施粥谁甘少。虎瘦防鹰饱。一杯酒过散群雄。更莫看成容易笑谈中。棋翻胜局谁终负。一著原非错。汴州南去又杭州。只恐好山如画转生愁。
望江南 其一 拟后主,清末民国初,姚华,江潋滟，极浦绿愁侬。汾水汉才人自陋，图将并剪剪吴淞。春在浪花中。
望江南 其二,清末民国初,姚华,江汉水，流恨复流芳。花月送将人去国，芷兰长见赋怀湘。极处望吾乡。
望江南 其三,清末民国初,姚华,人老去，南国正春酣。柳扑轻花添白板，酒斟春色貌霜柑。惆怅赋江潭。
望江南 其四,清末民国初,姚华,人老去，南国又春残。莺正调雏慵对语，梅才结子已含酸。江畹更芬兰。
蝶恋花 春阴，拟六一,清末民国初,姚华,连日春寒花可数。旋暖旋阴，拟作清明雨。已过清明晴有絮。花开花落春先暮。容易肯教春便去。珍重余寒，春是天留住。莫急催花花下鼓。露英才午看成故。
定风波 复都论，拟六一,清末民国初,姚华,欲拟兰台赋两都。论成宾主在纷如。谁效北师称靖难。首善。重呼三辅拥黄图。乍觉穷阎春色到。喧噪。道旁大树早张舒。纵是蒋山青似旧。都复。咸阳犹有未坑儒。
六幺令 莲华盦白桃花，拟小山,清末民国初,姚华,旧时红粉仙洞，顿成抛却。悄然自开无语，耐久偏迟落。老尽尘心证圣，未计春何托。浓阴楼阁。轻寒一树，似水如烟燕还掠。前度刘郎去后，枉了东风约。蓦遇渔父来时，怕见飞花愕。早是天生别样，好称幽栖鹤。竹边阑角，凭伊话梦，莫向人民为城郭。
石州引,清末民国初,姚华,夕洒珠尘，朝趁爨烟，浓聚如雪。庭空甚物迎人，手植一株堪悦。春生满院，静处尽我徘徊，花前时有香风烈。煎茗坐移床，压词英诗屑。时节。隽言清语，花气牙芬，更难分别。病与春新，遣此余情都歇。佛机参尽，尚恐小雨微酥，春深叶暗愁成结。更谩喻芭蕉，诉芳心周折。
下水船 青杏，拟前人,清末民国初,姚华,原上青青杏。莺啄华零犹剩。无意迎人成阴，暗中谁省。临水影。风后余红落定。才见枝枝珠孕。渐清挺。启齿愁酸性。街市喧声入听。沉水浮饧，生鲜露盘光莹。今无竞。独让青梅如豆，争说词人成咏。
八六子 一霎雨过，春益暖矣，拟少游,清末民国初,姚华,洒空庭。正如杨柳，枝头露点微倾。念雨过何曾一晌，寒收难剩三分，向晨定晴。欣然倾耳，才蕙日麦天宜润，芳原绿野初经。恐暗地蘼芜，去随天远，翠茵滋厚，坠红难扫，怎教带恨华迷泪眼，惊心春启归程。暂须停。天香蘸衣未成。
沁园春 春晴，拟前人,清末民国初,姚华,霎雨驱寒，霁烟开旭，布满众芳。念华如人意，欣荣炫锦，天怜莺老，促晓调簧。尽日杨花榆荚外，尚时趁余红霏更忙。田野趣，已鸣鸠乳燕，清昼初长。而今淡怀乍省，纵晨熹夜烛，追赏流光。奈远山当户，初葵向日，绿芜明野，芳草思乡。马竞蹄尘游尽兴，又青青梅子苍更黄。晴日在，恨芳菲未拾，春去空伤。
雨中华 晴一日，又风，拟东坡,清末民国初,姚华,华事偏多耽误，雨搁风延，更甚晴悭。枉了一春空过，揽镜愁颜。晨梦初兴，丁香满树，隔院堪攀。拟墨妙细写，怀芬取态，数绕回环。春衣换了，安排闲计，病里最此相关。风信紧、落梅期迅，又递花间。不如阴翳，柳华迟放，暂许春闲。
早梅芳近 落华，拟清真花竹深,清末民国初,姚华,教蝶慵，成莺恼。乍积风还扫。山深无语，嫩绿苔茵藉余笑。韵珂仙队散，步袜神光缈。尚裙飘带拂，天际柳烟袅。怨开迟，叹谢早。甫落犹夭矫。晴云擘絮，伴点池波卧浮藻。绚春归，眼底逦迤河阳道。万华丛，那容春便老。
满庭芳 社园牡丹，拟小山,清末民国初,姚华,婆梦余酣，王春今觉，满城华趁晴暄。近来新种，柴下数名园。可意笙歌未起，飐华鼙鼓忽惊喧。檄传处，讨风罪雨，转闹午蜂屯。开元。成往事，曾倾旧国，付与残藩。任鹃血声声，叫月谯门。解道春光几日，教孤负，玉艳春温。姚耶魏，恩牛怨李，门户未须论。
一剪梅,清末民国初,姚华,飞尽春红到眼秋。柳絮因风，扑满汀洲。名园几处牡丹枝，微雨宵经已折头。塞雪边风速胜邮。春若冬葛近思裘。去年早冻已伤华，今岁晚寒，更替花愁。
芳草渡 兰，拟清真,清末民国初,姚华,削翠颖，正丽日江南，乱莺飞起。念陌薰风透，闺深梦暖人喜。香草情悴美。宜骚心琴音，露佩重，未皦秋光，独茂春气。幽致。雅怀淡影，楚畹通波川自媚。素心好、潇湘过雨，愁痕泻清泪。晓寒始断，替粉本、霜绡堪试。谩赠芍，共采莲溱并洧。
尉迟杯 芍药，拟前人,清末民国初,姚华,丰台路。更十里、缬绮留春住。谁从旧日瑶京，犹逐香尘寻去。酣诗纵酒，将墨妙、凭华约春语。问春归、为底勾留，被华薰醉归误。天涯去驿扬州，繁歌吹、如今冷淡非故。旧国新都夸欧碧，都厌数、桥边样谱。休重问、山南水北，竞春惯、春余孰是主。只词人、念晚耽芳，冻醅婪尾杯注。
御街行 送春归，生贵筑境内，华似蔷薇，野生沿途，春暮而华，华落春尽矣，故曰送春归。拟易安,清末民国初,姚华,临歧知是春归处。驿蓦岭，华生路。长芒短刺并遮拦，毕竟钩春不住。粉红销尽，胭脂融泪，春竟何时去。短长亭子销魂赋。恁无语，难分付。从离乡里，几多春华，岁岁应如故。夕阳归马，开犹待我，人老谁留驻。
锁窗寒 蔷薇，拟清真,清末民国初,姚华,暗里春归，犹留后约，晚芳朝露。明窗未敞，爱早客来挥麈。展胭脂房栊画屏，楝风几日晴无雨。正水晶换箔，波纹吹动，淡香初吐。微度。浓阴处。讶似自兰畦，过从药圃。单衣试酒，此际何人尊俎。尚糅春入盏如人，小红秀色眉更妩。趁光阴郑重，今番待作牵衣语。
忆少年 春意，拟易安,清末民国初,姚华,春来何缓，春酣未久，春归偏急。经年再相见，也分携悲泣。冷露朝来如泪湿。恨流莺、感时声涩。含桃堕初果，有儿童争拾。
辛亥三月薄游台湾主雾峰之莱园献堂三兄属题园中名胜得十二绝句 其二 五桂楼,清末民国初,梁启超,娟娟华月雾峰头，泛泛风光五桂楼。传语王孙应好住，海隅景物胜中州。
辛亥三月薄游台湾主雾峰之莱园献堂三兄属题园中名胜得十二绝句 其三 考槃轩,清末民国初,梁启超,久分生涯托涧薖，齑盐送老意如何？奇情未合销磨尽，风雨中宵一啸歌。
辛亥三月薄游台湾主雾峰之莱园献堂三兄属题园中名胜得十二绝句 其四 荔枝岛,清末民国初,梁启超,一湾流水接红墙，自憩圆阴纳午凉。遗老若知天宝恨，新词休唱荔枝香。
辛亥三月薄游台湾主雾峰之莱园献堂三兄属题园中名胜得十二绝句 其五 荔枝岛上有歌台夕佳亭,清末民国初,梁启超,小亭隐几到黄昏，瘦竹高花净不喧。最是夕阳无限好，残红苍莽接中原。
辛亥三月薄游台湾主雾峰之莱园献堂三兄属题园中名胜得十二绝句 其六 捣衣涧,清末民国初,梁启超,溪纱浣罢月华明，荇带蒲衣各有情。我识蓬莱清浅水，出山原似在山清。
辛亥三月薄游台湾主雾峰之莱园献堂三兄属题园中名胜得十二绝句 其七 小习池,清末民国初,梁启超,一池春水干谁事，丈人对此能息机。高柳吹绵鸭稳睡，荔枝作花鱼正肥。
辛亥三月薄游台湾主雾峰之莱园献堂三兄属题园中名胜得十二绝句 其八 木棉桥,清末民国初,梁启超,春烟漠漠雨萧萧，劫后逢春爱寂寥。谁遣蜀魂啼不了，泪痕红上木棉桥。
辛亥三月薄游台湾主雾峰之莱园献堂三兄属题园中名胜得十二绝句 其九 万梅崦,清末民国初,梁启超,澹雾笼溪月上陂，晓来春已满南枝。君家故事吾能记，可似孤山鹤返时？
辛亥三月薄游台湾主雾峰之莱园献堂三兄属题园中名胜得十二绝句 其十 为献堂题万梅崦千步磴,清末民国初,梁启超,绵绵列岫烟如织，暧暧平畴翠欲流。好是扶筇千步磴，依稀风景似扬州。
辛亥三月薄游台湾主雾峰之莱园献堂三兄属题园中名胜得十二绝句 其十一 望月峰,清末民国初,梁启超,望月峰头白露滋，南飞乌鹊怨无枝。不知消瘦嫦娥影，还得娟娟似旧时？
辛亥三月薄游台湾主雾峰之莱园献堂三兄属题园中名胜得十二绝句 其十二 留别,清末民国初,梁启超,鸾吪凤靡送年华，颇识吾生信有涯。惆怅无因成小隐，卖书犹欲问东家。
霜叶飞 秋暮过亏园，同次米赋,清末民国初,冯煦,峭寒如雨。帘阴暗、斜阳犹恋庭宇。苔花吟老断无人，奈此时情绪。浑不记、留题甚处。暗虫蚀尽东墙树。且共倚危阑，怕寸碧烟空，薄游今已非故。曾是选石延云，洗瓢邀月，烂藤香里同住。年年散发弄凉秋，有几多凄楚。莫更问、琴歌酒赋。庾郎先自伤迟暮。算我亦漂零久，负了沙边，旧盟鸥鹭。
征招 八月二十一日同蘋香夜饮，残月当楼，冷云在水，有怀次米、白田,清末民国初,冯煦,寒城清角吹烟起，凉蟾半规残白。瘦影怯凭阑，对沈沈空碧。相思忘不得。待归雁、为传消息。野寺疏钟，江楼横笛，几番游历。望极。暮天西，银河转、冥冥湿云无迹。木叶下微波，更啼螀悽恻。遥知虚幌侧。只人共、素娥岑寂。甚愁里、杀了明镫，又断肠今夕。
西子妆 秋宇澄霁，残月初上，暝烟不生，楼外丛树动摇，凉翠欲滴，同蘋湘赋此，一绳新雁，若与歌声相和也,清末民国初,冯煦,断港通烟，危岚卷雨，消尽庭阴空碧。孤城画角下黄昏，飐残旂、乱波如织。南鸿悽恻。似迟我、倚阑横笛。夜冥冥怕单衣一叶，凉云吹湿。秋无迹。落木微霜，野鹊惊寒色。小楼西畔玉绳低，几消磨、醉筇吟屐。半弓残白。待句起、玲珑帘额。问姮娥、可有海天消息。
南浦 答衣谷，兼以为别,清末民国初,冯煦,江上雁绳斜，酒初阑、早又断肠今夕。无语咽寒云，漂零久、忍问西湖消息。六桥烟月，那时曾弄梅边笛。落叶如潮秋寺晚，都是梦中游历。而今蕉萃南朝，算斜阳燕子，似曾相识。莫更上离亭，荒烟外、残柳丝丝愁织。重逢记得，蘼芜一抹伤心碧。只恐镫凄疏雨夜，瘦损茂陵词客。
菩萨蛮,清末民国初,冯煦,断桥寒渡秋萧瑟。丝丝残柳摇空碧。野戍约鸥边。芦笙吹暝烟。疏钟江寺晚。霞外弦诗远。黄叶下如潮。一峰眉翠凋。
长亭怨慢 漱泉有淮南之游，甚难为别，因倚此解送之。春水方生，予亦将归江上，不自知其繁弦促柱也,清末民国初,冯煦,又残梦、东风吹醒。蓦上离亭，断肠谁省。疏柳微黄，数声寒笛乱雅暝。碧云何处，浑堕入、斜阳影。回首望平芜，只一角、城阴愁凭。销凝。怕菭边屐悄，忘却旧游门径。西窗暗雨，忍犹忆、剪镫同听。算我亦、客思如潮，待重载、空江烟艇。且缓缓催归，说与子规应肯。
迷神引 过露筋祠，丛树荒烟，怆然成弄,清末民国初,冯煦,水佩风裳寒未剪，门外嫩阴笼碧。扬灵何处，湖上烟如织。柳濛濛，斜阳卷，画旂湿。一匊蘋香采，春渡寂。废殿薜萝丛，暮云入。太息湘灵，莫鼓钱郎瑟。灌木凄迷，残鸦泣。怒潮流恨，算千古，空午夜。更菰芦中，疏星晚，起鱼笛。缺月堕无痕，归怨魄。曲曲奏神弦，近寒食。
曲游春 上巳孤清，春江小泊，南朝旧恨，渺渺于怀，因成此解,清末民国初,冯煦,一匊春愁起，被软潮吹断，深浅无据。阁住余寒，怕东风暗卷，濛濛酥雨。旧约湔裙误。问何似、六朝眉妩。便碧云、几叶遮留，难唤冶桃前渡。冉冉薄阴凄楚。恁怨草愁波。人在南浦。弱柳微黄，怕穿烟乳燕，半衔离絮。梦堕斜阳路。悄不是、旧听莺处。无奈中酒时光，归期又阻。
探芳信 重过宝应城北旧居，景物荒寒，泫然欲涕，抚玉田西泠春感韵,清末民国初,冯煦,掩空昼。记款雁弦诗，呼蛩絮酒。奈蓬蒿径悄，西风渐非旧。屏山影里珠尘散，不独斜阳瘦。近黄昏、月蜕虚廊，烟蟠废甃。寂寂暮寒骤。剩败叶侵阶，冷萝垂岫。问讯青琴，梅边断肠否。十年赢得西州泪，门外重回首。更无聊、数尽昏鸦暝柳。
琵琶仙,清末民国初,冯煦,颦月笼寒，奈相见、旧日东阑愁凭。溪上空掩，微云蘋波澹无影。酸一点、离心似酒，被前浦、雁声吹醒。断甃通潮，遥岚阁雨，幽恨销凝。问何处、怨鹤啼烟，但凉翠濛濛湿萝磴。依约远山眉样，待霜娥开镜。风笛冷、春欺倦柳，剩断桥、几缕摇暝。早又深烛单衫，悄归渔艇。
征招 微雨乍寒，积阴成痗，孤羁白下，冶春欲阑。谱此寄滋泉、仲修、拂青,清末民国初,冯煦,薄寒庭宇愁如水，和云酿成凄楚。乳燕背斜阳，算春无归处。嫩阴浑欲暮。又迷了、冶桃前渡。一碧东园，旧痕空荡，断萍零絮。离绪。罥平芜，微风外、声声晚鹃尤苦。吹梦堕淮西，怕阑珊无据。六朝君莫妒。只禁受、恨烟颦雨。待相见，悄掩重帘，共剪镫深语。
梅子黄时雨 送滋泉、良甫之淮南，兼寄拂青，同漱泉赋,清末民国初,冯煦,倦柳摇晴，正疏雨半阑，人在南浦。怕一片凉云，带愁流去。草长波平天远，断肠不是春归处。空延伫。几点峭帆，飞下孤屿。凄楚。冥冥芳树。望荒城不见，来梦先阻。问前度刘郎，销凝何许。输与离亭今夜笛，倚寒吹得蘋花聚。沤边路。甚时共寻烟语。
壶中天 题心巢师春归杖履图,清末民国初,冯煦,烟萝无恙，问春归几许，幽人先觉。宛转溪桥晴翠泻，输与闲鸥栖托。屋借林围，泉因笕引，差可团蒲著。独随霞往，一襟真想绵邈。还忆四壁弦歌，东风瓢瞥，旧梦浑如昨。甚日白田残月里，许我重携松屩。谢笠冲寒，呼筇溯远，来践琴边约。南云归晚，故山应有猿鹤。
菩萨蛮 九日薄饮，既阑，同蘋湘徘徊长桥，云波明瑟，怆然赋此,清末民国初,冯煦,西风缕缕吹衰帽。云痕阁梦空烟悄。酹酒问斜曛。黄花瘦几分。遥天衔断碧。南雁无消息。暝色赴危阑。归潮弄峭寒。
琵琶仙,清末民国初,冯煦,镫晕虚堂，算人似、病叶飘零难久。离绪吹入，荒烟空帘断肠又。凄绿暗、孤帆自倚，莫听到、冷猿啼后。远树冥冥，晴川历历，无那僝僽。更残梦、飞堕淮南，怕云影销凝渐非旧。今夜酒醒何处，向遥岑回首。应也弄、湖阴缺月，有一绳、断雁归否。为问茸帽禁寒，共谁消受。
一枝花 晓经秦邮，过故居作,清末民国初,冯煦,帆影收残驿。问讯沤边消息。未黄寒柳外、晓风急。湖水湖烟，一抹伤心碧。甚处寻秦七。衰草微云，依然旧日词笔。霜重城阴湿。归路暗惊非昔。东偏三五亩薜萝宅。十载尘颜，算只有颓波识。俊游忘不得。认秃树荒祠，乳雅犹带离色。
琵琶仙,清末民国初,冯煦,何事西风，又吹我、一点征帆东下。无那寒驿，镫昏沈沈怨遥夜。秋色里、青袍似草，算离恨、不堪重写。倦倚烟篷，霜空雁杳，谁共情话。最惆怅、石老云荒，渐忘却城阴旧游冶。剩有一弓残月，映晴川如画。添几许、枯荷败苇，便梦回、误了亭榭。为语沙际轻鸥，甚时来也。
水调歌头 送漱泉归淮南，并为泊琴、芾卿问,清末民国初,冯煦,朔雁下平楚，江上峭帆开。劳劳南北何事，茸帽暗尘霾。几点疏林倦鸟，一抹乱山斜照，分手石城隈。今夜扬州月，横笛弄潮来。前游地，归不得，重徘徊。西窗暗雨乍歇，银烛渐成灰。为问潘郎凄紧，更念刘郎萧瑟，相见且衔杯。岁晚莫回首，残客尚天涯。
捣练子,清末民国初,冯煦,残梦断，暝烟空。自起霜天数断鸿。依约旧时携手地，小楼连苑月濛濛。
玲珑四犯,清末民国初,冯煦,隔浦暗镫，孤城清角，天涯能几相见。断桥西去月，照影惊萧散。而今俊游渐懒。算烟波、再来都换。一别浮尘，十年漂梗，芳序黯将晚。无人地凭阑遍。望淮南落木，离绪何限。夜阑潮信稳，梦与轻鸿远。曾携手处销凝甚，又千里、霜空云乱。谁更遣。愁来怕、尊中酒浅。
换巢鸾凤 恭甫移家秦淮，赋此柬之,清末民国初,冯煦,九曲池头。乍书囊镜槛，来伴轻鸥。款烟通列岫，坐月掩层楼。而今裙屐几淹留。甚时更寻，南朝俊游。闲云换，恁一抹、尚沾吟袖。携手。相识久。三笔六诗，前度刘郎又。盥研平波，笼镫虚阁，输与者般消受。我亦春江载扁舟，数弓知傍幽栖否。记重逢，待明年、燕子归后。
暗香 晚登燕子矶，寄蘋湘、漱泉,清末民国初,冯煦,数声怨笛。又无端唤我，来寻陈迹。点点峭帆，半带残阳下荒驿。幽壑潜蛟自舞，浑怒卷、银涛千尺。甚绝磴、一线侵云，犹有晚樵识。归客。正恻恻。数断角剩烽，总是离索。俊游记得。春草如烟上吟屐。茸帽西风渐暝，空望极、危岑寒碧。算旧日、携酒处，去潮更急。
征招 题梦轩师江上闻筝图,清末民国初,冯煦,离声蓦带归潮起，天涯冷帆初转。夜鹤引冰弦，恁霜空云乱。玉尊休更款。怕赢得、一衿幽怨。昨梦西津，雪回孤棹，暗尘先换。谩遣。此时情，哀琴咽、桓郎渐惊萧散。坠绪入荒烟，剪凉飔不断。曲中秋正远。又添了、隔江啼雁。峭歌掩、水驿镫凄，奈旧怀都倦。
满江红 同二泉师登金山作,清末民国初,冯煦,携手危岚，剩旧隐、重到未荒。汀洲外、乱帆孤垒，何限凄凉。北府兴衰归逝水，东山哀乐付残阳。奈十年、兵甲倦登临，秋树苍。漂零久，思故乡。百端恨，对茫茫。算白沤无恙，尚识清狂。更倚天风凝望极，大江东去海云黄。问甚时、归去理渔竿，烟屿旁。
角招 丹阳隐公桥吊张将军国梁，同梦轩师赋,清末民国初,冯煦,下空昼。归帆乍掩，危桥野鸟僝僽。断垣波外瘦。废塔暝烟，犹挂疏柳。将军去后。早恨咽、樵童渔叟。一角孤云渺渺，带丛笛不胜悲，向城阴回首。知否。大招赋又。虫沙甚处，遗怨归横岫。暗苔寒碧透。断甲埋沙，哀笳催堠。家山似旧。忍客里、来浇尊酒。谱入神弦共奏。怕斜日、拂灵旂，黄昏骤。
征招 题空帏鉴月图，同漱泉赋,清末民国初,冯煦,酒醒香断眠还起，依依那时怀抱。素魄尚笼烟，奈修箫人杳。倚寒镫晕小。算虚幌、泪痕犹照。独下闲阶，满身梧影，絮虫声悄。换了。一分秋，凄凉意，纷如乱云难扫。幽梦已无凭，又疏星沈晓。暗尘惊渐老。怕孤馆、不禁重到。碧天峭、过尽南鸿，问寄愁多少。
齐天乐 题梦轩师金城柳色图,清末民国初,冯煦,暝烟摇梦孤城闭。依依旧游如此。废驿霾云，荒堤咽雨，谁遣飘零身世。前尘易逝。便坠絮为萍，更无秋蒂。侧侧微波，再来总是断肠地。颓垣尚衔莫紫。暗风吹戍角，犹绾羁思。系马轻阴，调莺旧曲，不分而今憔悴。危阑更倚。也应念攀条，酒边书记。一抹残阳，乱鸦啼倦垒。
凄凉犯 再题梦轩师江上闻筝图,清末民国初,冯煦,峭帆半掠。微云远、声声蓦带离索。去潮乍弄，烟沈断戍，暗回清角。芳尊谩酌。甚情绪、中年渐觉。想天涯、歌长梦窄，往事渐零落。无那空江暝，几许销凝，雁啼幽壑。岁华未晚，怎青衫、便成飘泊。莫倚冰弦，怕愁里、桓郎瘦削。待镫昏、曲冷更与溯旧约。
江南好,清末民国初,冯煦,青溪曲，稚柳不胜春。独自吹香桥下过，晚莺如梦絮如尘。惆怅更何人。
浣溪沙,清末民国初,冯煦,点点归帆望不齐。乱鸦啼后暝烟低。酒阑时节更凄迷。一片空波萍乍暖，二分残月柳初稊。莫将幽梦过淮西。
江南春,清末民国初,冯煦,风料峭，月冥濛。波生前渡碧，花谢去年红。西楼一夜听鶗鴂，春尽重帘闲梦中。
百字令 题秦淮秋泛图,清末民国初,冯煦,两行倦柳，带湿烟摇暝、牵人羁绪。小簟重帘斜月里，阅尽兴亡无数。自笑疏慵，莺初燕晚，未问萧娘渡。江南秋色，断肠空在纨素。还记坠叶轻潮，嫩凉时候，与客携尊俎。无奈劳劳亭下笛，又唤扁舟西去。水驿镫昏，愁长梦窄，总是分携处。甚时重到，酒人零落如雨。
江南好,清末民国初,冯煦,庭院悄，雨过嫩苔肥。燕子不来帘影暗，绿阴阴里试单衣。独立又斜晖。
忆王孙,清末民国初,冯煦,菰浦猎猎雨潺潺。一角湖光如玦环。幽鸟晴云自往还。莫凭阑。酒醒江南春正寒。
浣溪沙,清末民国初,冯煦,一抹西风未夕晖。轻烟远树正依依。旧游荒了钓人矶。燕子风微桃叶瘦，鱼儿水长荻芽肥。晚春争得不思归。
江南好,清末民国初,冯煦,三月莫，何事更干卿。草长莺飞春水皱，劳劳亭下五清明。东望不胜情。
台城路 题箫声鬓影图,清末民国初,冯煦,嫩阴帘幕微云敛，添来一声幽咽。旧曲吹寒，空奁照影，又是黄昏时节。花消酒祓。算如此清狂，候蛩能说。莫弄参差，夕阳满地坠残叶。西风片帆又别。汉南秋色晚，相望愁绝。梦醒荒桥，尘栖废馆，瘦尽当年新月。清歌未歇。怕听到更阑，渐惊华发。俊约无凭，杜郎心暗折。
江南春,清末民国初,冯煦,香定后，酒阑前。绿阴浓似画，黄月澹于禅。南朝一片伤心地，小簟轻衾人未眠。
南乡子,清末民国初,冯煦,一叶碧云轻。建业城西雨又晴。换了罗衣无气力，盈盈。独倚阑干听晚莺。何处是归程。脉脉斜阳满旧汀。双桨不来闲梦远，谁迎。自恋蘋华住一生。
江南好,清末民国初,冯煦,清梦破，何处叫春莺。乍暖乍寒云更懒，熟梅时节昼愔愔。立尽一楼阴。
渡江云壬申冬十二月十四日，大雪。漱泉归宝应。夜坐楼上，汲汲无欢，追念次米，感赋此解，并寄漱泉,清末民国初,冯煦,西风吹暮雪，寒禁水驿，倦客惨将归。峭帆迷寸碧，木落淮南，望断片云飞。梅边旧约，算只有饥饿斜晖。愁岁阑、又成轻别，负了钓人矶。堪悲。江空天远，石老烟荒，问黄炉往事。应念他、哀弦自理。浊酒同携，重招楚魂何处，奈竟夕、空起相思。眠未稳、朝来带眼都移。
浣溪沙,清末民国初,冯煦,何处春残不杜鹃。雨昏烟澹落花前。销魂时节又今年。三月东风归似客，一江春水远于天。更无人上木兰船。
江南春,清末民国初,冯煦,春寂寂，思厌厌。薄寒人中酒，微雨燕归帘。庭阴竟日东风峭，吹满樱桃花一奁。
江南好,清末民国初,冯煦,春去也，极目更何堪。日落孤帆天样远，荒坡冷驿柳毵毵。离思满江南。
疏影,清末民国初,冯煦,罗衣乍索。有暮愁几许，常负游历。一舸来时，云叶吹凉，湖阴自起渔笛。香红不断微波远，但望极、江南江北。早片蓑、约去菭矶，更压冷烟荒碧。犹记菰浦倦梦，暝香澹似雨，飞上词笔。却怨西风，十载飘零，此意浑如残菂。何时一问鸥边路，怕落尽、渐成秋色。恁朗吟、夜壑归来，忍说那人消息。
清波引 盟心古井图，同漱泉各赋半阕,清末民国初,冯煦,秋声凄楚。又惊醒、宿雅起舞。碎桐摇雨。掩镫黯无语。断甃絮吟蟀，惨共宵深机杼。自看寒井沈沈，忍冰雪、此终古。凝尘漫数。旧阑影、今在甚处。海云归否。认苔际庭宇。荒坟渺千里，我亦伤心孤露。剩有残月西楼，为吟愁句。
高阳台 甲戌中冬，予有夔州之役。漱泉送予江上，赋此别之,清末民国初,冯煦,人去天寒，江空岁晚，与君携手层岚。带一分酸。离心未饮先酣。十年水驿烟邮惯，奈而今、不是江南。荡秋魂、一尺荒波，湿了征衫。桓郎已自伤摇落，问归鸿声里，此别何堪。短鬓难搔，衰杨一样毵毵。斜阳尚在孤城角，近黄昏、不见征帆。待何时、月下幽坊，玉尘重谭。
三姝媚 荻港道中作,清末民国初,冯煦,斜帆天际小。对萧萧荒陂，尚衔残照。断塔摇烟，战半林黄叶，似愁难扫。几点轻沤，应笑我、尘栖茸帽。故垒西边，霜角吟秋，鬓丝催老。知否萝阴孤啸。怕闭了哀弦，更添凄悄。旧约匆匆，问片云凉屿，甚时垂钓。莫上层楼，人渐远、江南寒早。一寸相思难寄，征鸿又杳。
玲珑四犯 寄漱泉、季子,清末民国初,冯煦,别浦乱峰。荒城残垒，清游今更悽断。澹黄楼外柳，不似秋魂短。霜前翠尊同款。最难忘、谢家池馆。几叠哀弹，一襟幽恨，都作梦云散。西风冷帆初转。望晴岚楚甸，难为心眼。一封江北信，欲寄无归雁。蘋花谢后斜阳暝，渐愁与、凉烟俱远。浑不管。青衫早、缁尘又浣。
霓裳中序第一 孤舟夜泊，寒月微茫，海上断鸿，邈无消息。怆然赋此,清末民国初,冯煦,凉蟾弄翠壑。卸却征帆潮又落。秋树乍惊夜鹊。但烟暗戍旂，星垂江阁。音书漫托。怕去鸿、犹怨漂泊。愁无语、一镫废驿，冷笛劝孤酌。天角。片云寥邈。叹似铁、重衾正薄。宵来归梦更恶。叶响幽坊，雨过凉幕。旧游浑似昨。奈负了、霜前素约。频延伫、春回征岸，寄我小梅萼。
壶中天 经黄州赤壁下，示洪雨楼,清末民国初,冯煦,楚江一笛，甚劳劳吹我，去舟如叶。已是汉南秋色晚，况又怀乡时节。峭壁欹云，冷溪垂雨，不共残僧朔。东坡去后，暗潮犹自呜咽。携手更上层楼，黄州镜里，晴霭横孤堞。输与西来今夜鹤，管领芦边斜月。平野荒罾，乱峰寒烧，回首添凄切。哀弦重奏，酒人还是轻别。
垂杨 汉南道上，烟水凄绝，寒柳萧萧，似闵人摇落者。因赋此解，他日漱泉见之，当亦以为有桓郎之感也,清末民国初,冯煦,西风野水。剩几株暝柳，牵人羁思。惨绿无多，笛声吹向空烟里。天涯何限伤心地。画疏影、残阳颓寺。悔年年、轻暖轻阴，负晚春游骑。憔悴孤帆自倚。渐霜落汉南，冷峰无际。断送秋魂，一丸斜月惊鸦起。荒荒津堠人千里。叹双鬓、飘萧如此。相思甚处微黄，栖暗苇。
暗香,清末民国初,冯煦,朔风正峭。又一篷夜雪，江空人杳。几片冻鸥，不管残寒下云表。休讶潘郎鬓点，算愁外、青山俱老。望万里、湿粉乾坤，疑是素蟾照。欹帽。更一啸。指石际冷枫，惨绿多少。软红尽扫。犹胜当年剡溪棹。赢得闲身画里，知碧宇、琼楼重到。甚峡影、悬似练，玉龙自绕。
水调歌头 题蒯子范先生坐翠微图,清末民国初,冯煦,公也古循吏，杖节出夔州。千家山郭如画，岚翠上南楼。天遣婆娑老子，消受隐囊纱帽，来领峡中秋。万里控邛僰，何用觅封侯。梧竹暗，风日美，足淹留。中兴绛灌何限，四顾邈无俦。却有渝童巴女，岁岁朱旂铜鼓，韎韐拜前驺。我起为公舞，一啸看吴钩。
浣溪沙,清末民国初,冯煦,陌上何人控玉骖。轻阴漠漠柳毵毵。罗衣初试又添寒。中酒心情闲似燕，禁烟天气困于蚕。浑如庾信在江南。
摊破浣溪沙,清末民国初,冯煦,采尽江蓠客未归。一湖春水碧差池。湖上高楼楼上月，照天涯。旧梦欲凭归燕说，新愁只有落花知。独在玲珑帘幕底，立多时。
卜算子 屈沱女媭捣衣处,清末民国初,冯煦,楚甸晚萧萧，橘柚寒无际。断续清砧断续猿，实下三声泪。月暗女萝丛，山鬼窥镫至。巴峡秋涛下汨罗，犹似申申詈。
琵琶仙 舟中望白帝，寄漱泉,清末民国初,冯煦,天际征帆，甚愁里、过却巫山巫峡。斜照还上层楼，兴亡问啼鴂。凝望极、哀湍坏道，渐忘了、汉家陵阙。城上荒砧，沙边断碛，遗恨犹咽。漫回首、听雨僧庐，数镫下、寒虫共凄绝。刚是带围消损，奈西风轻别。归雁远、题画甚处，又一抹、扫尽残叶。料也中酒高歌，唾壶敲缺。
秋宵吟 柝声,清末民国初,冯煦,拥孤衾，罢远笛。酒醒霜寒人寂。微吟悄、渐北斗阑干，数声悽恻。夜乌啼，冷月碧。数尽琼壶残滴。凄还紧、记伴我年年，废邮荒驿。清梵空山，共点点、惊回楚魄。抱关人老，听雨秋深，一夜鬓毛白。短梦浑难觅。叶响初阑，虫语又咽。问西风、辇路提铃，南内谁与诉怨抑。
浣溪沙 同翰卿过次泉斋中,清末民国初,冯煦,花气冥濛欲破禅。纹帘棐几静娟娟。薄寒时节镇相怜。越酿夜倾鹦鹉杓，秦篝晓试鹧鸪斑。刘纲夫妇本神仙。
暗香 题家书后,清末民国初,冯煦,酒阑江阁。甚轻衾似水，羁人先觉。梦到淮南，澹月微霜下帘幕。长是歌离赋别，休更卜、镫前红萼。算几日、鬓影都华，双袖也应薄。楼角。正萧索。记伴我微吟，数遍寒柝。沈郎瘦削。曾倚炉熏与调药。孤负机中锦字，湘水阔、征鸿谁托。便夜夜、归去也，忍教见却。
甘州 乙亥除夕作,清末民国初,冯煦,甚匆匆、百岁隙中尘，天涯又相催。正春镫下了，乱山残雪，来照深杯。惆怅鸡声马影，人隔楚云隈。箫鼓娥儿曲，孤抱难开。还念故园今夜，趁辛盘荐后，西望徘徊。掩银荷不语，独自拨寒灰。总休卜、镜中消息，算归期、先负绮窗梅。思千里，向东风祝，莫放春回。
凤凰台上忆吹箫 答次泉,清末民国初,冯煦,虚幌笼寒，疏镫阁梦，淹留楚客须惊。正试香天气，中酒心情。同是江南倦羽，空望断、雁外归程。漂零久，百年身世，莫问秋萍。销凝。锦官春色，趁一舸轻潮，来听鹃声。又小屏山里，双髻吹笙。占取藤萝新月，还说与、巫峡孤青。君知否，书囊镜槛，足换浮名。
摸鱼子 憩园探梅，柬次泉,清末民国初,冯煦,款重门、玉尊初罢，疏香时度帘隙。西阑一树垂垂发，消得何郎词笔。春正寂。算剑外漂零，花与人俱客。孤云片石。便梦到庭阴，有人应妒，羁思冷湘瑟。年时事，负了苔边游屐。相思偏在故国。忍寒一夜吹横玉，只有素娥曾识。忘不得。是初渌轻烟，孤艇江南驿。东归甚日。去七里溪光，画眉啼处，与子弄寒碧。
长亭怨慢 铃声,清末民国初,冯煦,自江左甘郎归后。倦上征鞍，数声催又。马色侵寒，雁声摇梦下孤堠。月残风晓，呜咽到、萧萧柳。败铎警虚檐，也似此、将停还骤。依旧。曳惊沙落木，负了玉鞭垂手。郎当自语，向零雨、剑门禁受。莫更赋、曲里黄骢，怕听到、凄凉时候。只断塔栖尘，一样霜中僝僽。
霓裳中序第一,清末民国初,冯煦,孤蟾下倦驿。落尽江梅春是客。城上夜乌正寂。渐星暗戍楼，烟沈荒碛。谁歌楚魄。罢玉尊、肠断今夕。空凝望、峡门秋练，一道界寒白。游历。柳边坊陌。有箔影、钗光似织。年年归计未得。曲榭悬镫，小槛横笛。断云迷故国。忍重问、传柑信息。君休叹、围炉儿女，尚守杜陵宅。
浣溪沙,清末民国初,冯煦,一角西楼尽日阴。湿云如梦上青琴。薄寒时候厌登临。单舸来时前渡暝，细禽啼处落花深。伤春伤别又而今。
高阳台,清末民国初,冯煦,角断谯门，梧寒幕府，何郎重到销魂。骑竹欢游，而今石老云昏。堂前燕子无归处，渺难寻、旧日巢痕。悄无言、吊月吟秋，不为闻猿。百年富贵春婆梦，问黄鸡未唱，谁醒前尘。宝玦珊瑚，争知少小王孙。长携手地新烟换，奈当时、倦柳都髡。共温存、岁晚江空，且倒清尊。
忆江南,清末民国初,冯煦,春欲尽，何处不销魂。稚柳轻潮催小舸，画帘微雨掩重门。寂寂又黄昏。
河传 同次泉登夔州南城,清末民国初,冯煦,城阙。愁绝。落花时。野戍残旂雨微。峡中一春无雁飞。相思。北来音信稀。十二青楼临大道。春渐老。处处生芳草。杜鹃啼。人未归。路迷。片帆吹又西。
声声慢 橹声,清末民国初,冯煦,游丝弄暝，波影摇寒，伤春人在兰舟。倦枕重听，无奈梦与云流。东风一枝正缓，算垂杨、犹学轻柔。凄咽处，带斜阳远水，脉脉悠悠。记否瞿唐清晓，赋剑南愁句，水调应羞。荡漾如烟，添了隔浦莲讴。谁招五湖旧隐，倚征篷、欲诉还休。人去也，恁沙边、惊起野鸥。
寿楼春 过二泉师宅，示蘋湘,清末民国初,冯煦,招梅边秋魂。自素弦折后，雨暝烟昏。剩有羁鸿留印，野鹃啼春。幽径悄、行无人。曳练裙、谁哀王孙。恁题扇桥荒，敲棋墅冷，肠断昔时尘。青溪曲，空斜曛。记映波丛笛，款月芳尊。怎又霜凋孤馆，草生重门。还自念、蛮参军。似野萍、飘零无根。甚马策重挝，西州泪痕栖角巾。
浣溪沙,清末民国初,冯煦,银叶香销梦未残。谢家池馆雨潺潺。更无人处莫凭阑。桃叶歌阑双桨远，柳花吹尽一帘闲。愁蛾不似镜中山。
石湖仙 江上晚霞图，用白石寿石湖居士韵，为薛丈题,清末民国初,冯煦,春归烟浦。有天半朱霞，标映高处。尘海此回帆，望蓬莱、三山自去。诗情何在，且付与、素歌蛮舞。容与。共岫云、野鹤终古。陈澄江一绳散绮，更重吟、宣城俊句。记得杭州，几度画船听雨。酒浣尘襟，镜消秋缕。好移琴柱。频寄语。前身合在琼府。
百字令 可园花瑞图，为雨生题,清末民国初,冯煦,小园清昼，又繁英如绣，细禽啼处。委佩搴纕无恙否，莫问楚宫残舞。暖玉交柎，温黁比鄂，写入陔南谱。春长人寿，白华诗句重补。记取谢屐寻秋，霜前丛菊，曾蹋修蛇路。输与阑阴双蛱蝶，省识东风无数。交吕攀嵇，因群拜纪，春色偏孤负。甚时花下，一尊同醉芳醑。
浣溪沙 六月十日同厚卿、达泉、雨田游愚园，柳影荷香，淹留竟日。赋此纪之,清末民国初,冯煦,一角南园掩碧晖。嫩蝉高柳画帘垂。昼阴阴地憺忘归。乍展明漪涵镜槛，又移残篆上琴丝。藕花如雪读君诗。
一萼红,清末民国初,冯煦,北城阴。对钟陵一角，晓色碧于簪。虚阁分苔，疏泉引笕，尘鞅还又销沈。断桥外、灵旂卷雨，忍问取、离兽与哀禽。楚魄谁招，商歌正激，独自登临。赢得乱蝉高树，共琴书换日，澹到禅心。顾子幽栖，邓侯饥走，三径谁更相寻。且同拭、龙泉起舞，算关右、频调万黄金。不为秋来鬓丝，已是霜深。
浣溪沙 题栖霞残碑便面,清末民国初,冯煦,狎客楼空莽夕烟。段侯旧宅竟谁边。尚留残字委榛田。欲起布公参一指，俗书姿媚有无闲。阿谁解脱北宗禅。
琐窗寒 其一 题美冠夫人遗箑，为幼莲赋,清末民国初,冯煦,有客寻秋，尘封镜槛，怨棠休茜。团团似月，怀袖当年曾见。展银笺、千叠冶云，旧题俊句珠网罥。怕双栖江表，空帘吊梦，妒他新燕。画图视我，算露晚星初，半遮人面。残纨剩楮，赢得韦郎肠断。掩瑶笙、碧城旧游，夜凉鹤背归太晚。奈并刀、不剪柔情，宛转萦似茧。
琐窗寒 其二 雪后再过二泉师宅，示蘋湘,清末民国初,冯煦,霁雪生寒，瘦筇招我，去寻陈迹。归潮自碧，送尽何郎词笔。倚东阑、留取断云，酒边独自横怨笛。记重门款后，梅阴携手，夜来初积。相逢更苦，问葛帔栖风，有谁追惜。庭荒墅冷，负了当时游历。耿无言、古萝自春，旧题败壁蛛网蚀。算匆匆、莫付哀弹，百岁如过翼。
西河 题建侯江上春归图，用美成韵,清末民国初,冯煦,游历地。年年燕子能记。废池乔木厌言兵，角声又起。谁挝马策过西州，青芜回首无际。暮帆影，愁更倚。乡心一缕初系。杂花生后乱莺飞，夕阳倦垒。虫编蠹简渺秋烟，争奈清泪如水。与君执手醉旧市。浣尘襟、长干南里。共话沧桑身世。算庾郎归也，断肠词赋，都付潇潇吴船里。
洞仙歌 题陈寅谷还砚图,清末民国初,冯煦,一卷断碧，有鸲仙倦眼。曾识荆南旧池馆。记词甄、白石格仿黄庭，晴窗底、一片松漪初展。朅来惊羽化，石老云荒，孤负香东墨西伴。谁易米家山，长物摩挲，似旧雨、秋宵重见。算我亦青毡昔同遗，恁辇下人归，尘封箧衍。
寿楼春,清末民国初,冯煦,罗西堂青袍。算端阳闰后，芳俎频邀。却趁沤移前席，燕归新巢。惊五度、风吹箫。又渡头、重歌离骚。记曲沼莲疏，曾楼梧冷，梦与断云遥。同怀感，心忉忉。奈淮南清角，浙右惊涛。剩有衰髯如雪，古荆初苞。还执手，临江皋。愿百年、同栖蓬蒿。任海内风尘，从兄去寻涪麓樵。
忆江南 其一 题何雪园先生出处十二图,清末民国初,冯煦,冬学晚，弦诵在南邻。快雪萧萧偎冻雀，落梅香里证闻根。何地不程门。
忆江南 其二,清末民国初,冯煦,芳甸外，游牧忆前尘。在手一编无觅处，斜阳脉脉草如茵。阿世笑平津。
忆江南 其三,清末民国初,冯煦,平林织，荷斧几经过。重向蕲阳山下去，一绳幽径入云多。犹唱铁樵歌。
忆江南 其四,清末民国初,冯煦,寒正峭，晓渡此担簦。本是同根枯菀集，相携来蹋一溪冰。鹤骨极崚嶒。
忆江南 其五,清末民国初,冯煦,阑暑后，竟夕走雷声。拥鼻微吟秋树下，一篝冷碧碎于星。何事更囊萤。
忆江南 其六,清末民国初,冯煦,残雪夜，樵路去伥伥。独荷一囊寻旧迹，飞鸿指爪认微茫。一曲赋迷阳。
忆江南 其七,清末民国初,冯煦,前路暝，澹月上尘襟。记得楚辞吟怨句，一篇山鬼重相侵。恻恻女萝阴。
忆江南 其八,清末民国初,冯煦,黑石渡，戍火正凄迷。鬼雨冥冥山月堕，短衣匹马又淮西。孤愤咽征鼙。
忆江南 其九,清末民国初,冯煦,容吏隐，讲肆日消磨。独自郁姑台上望，薄云如絮水如罗。青眼且高歌。
忆江南 其十,清末民国初,冯煦,襄水曲，五载滞儒冠。匡鼎说诗应共解，侯芭载酒若为欢。霜色一台寒。
忆江南 其十一,清末民国初,冯煦,淹药裹，楚客憺将归。一点斜帆和雁远，离心争逐片云飞。有泪上征衣。
忆江南 其十二,清末民国初,冯煦,尘梦断，禅榻证无生。北斗初横云漠漠，碧天无际鹤装轻。吹下步虚声。
忆旧游,清末民国初,冯煦,记斜帆送暝，破帽欺寒，曾几经过。认取羁鸿迹，又空波卷絮，冷雨吹萝。酒边渐觉春尽，谁按百年歌。但漠漠车尘，潇潇铃语，欢少愁多。消磨。旧游历，算列骑防秋，夜幕横戈。各有闻鸡感，正星垂平野，冰断寒河。庾郎赋笔无恙，枯树此婆娑。奈倦旅淮南，吴霜半入青镜皤。
百字令 登黄楼有怀漱泉,清末民国初,冯煦,断虹初霁，倚层楼、送尽南来征辙。不见长河千尺泻，只见惊沙吹雪。病叶欺蝉，虚檐舞蝠，夕照相明灭。高城凝伫，天涯芳草将歇。凄绝。江上离心，闹红一舸，处处闻啼鴂。重到羽衣横笛地，此乐更无人说。四十三年，浑如电抹，秋鬓今骚屑。故人归否，乡愁应上眉缬。
甘州 答漱泉玄武湖见怀之作，即用其韵,清末民国初,冯煦,去南鸿、影里望江城，秋色向人明。算衰杨断岸，枯荷残溆，曾照星星。还共探春湖上，单舸蹙霜棱。负了沤家约晓日渔罾。为报北来何事，只酒边芒角，消尽吴菱。梦淮东旧迹，烟草一程程。又临醒、白沙如雪，问荒山、疲马几时乘。君归也，灯前疏雨，且觅初酲。
齐天乐 题程与九望云图,清末民国初,冯煦,春晖知在闲庭宇。回头渐迷平楚。枚宅巢㹳，韩台絮蟀，都是旧曾游处。斑衣漫舞。甚淮水东边，白云终古。独自看天，断笺忍续采兰句。彭城又成闲阻。变阴晴众壑，才散还聚。出岫无心，归村易失，莫忘垂纶前渡。乡愁正苦。指秋树萧萧，叶声如雨。问讯沤家，有南来倦羽。
水龙吟 秋暮悼退盦，时没且三月矣，用稼轩体，以代大招,清末民国初,冯煦,秋兮灯晕虚堂些，愁兮絮寒螀些。谁招楚魂，香凋酒殢，碧山荒些。说剑谈玄，疏髯如雪，忆南冈些。奈乘风归也，鹤装烟驾，萧萧振，衰杨些。春尽兮空江些。相逢共、御离觞些。白沙黄竹，重寻断梦，冷残阳些。退笔埋云，哀弦咽雨，剧凄凉些。朗吟兮夜壑，百年过翼，齐彭殇些。
浣溪沙 题仲莹画,清末民国初,冯煦,独抱秋心此命骚。庭阴修竹晚萧萧。更谁清话似参寥。镜里白云闲似梦，尊前黄叶下如潮。远峰眉翠未全凋。
清平乐 题小艭兄词后,清末民国初,冯煦,羁鸿无迹。一一卷吹空碧。老去填词愁恻恻。付与戍笳渔笛。梦回春草毵毵。嫩寒犹勒征衫。安得对床清话，一镫疏雨淮南。
百字令 得少符吴中书，赋此答之，丁亥试灯日也,清末民国初,冯煦,空阶飞霰，算东阳、带眼朝来都缓。一纸绵绵思远道，比似此情还短。屧径萝凋，剑池枫落，莫弄参差筦。春灯初试，峭寒犹恋孤馆。悽惋。携手丛祠，霜前絮酒，曾送南征雁。廿载重逢青鬓改，愁与吴云俱乱。淮上秋山，彭城夜雨，独我肠堪断。故人休问，暗尘不上行卷。
满江红 其一 心谷将归海上，赋此留别，依韵答之,清末民国初,冯煦,镜槛书囊，算千里、来依下走。奈消得、茶烟禅榻，鬓丝非旧。瞥电光阴吹野马，浮云世事成苍狗。甚百年、聚散水中沤，无何有。春渐上，澹黄柳。尘漠漠，征帆皱。又草生南浦，伤离时候。二月轻阴闲似梦，一湖新渌浓于酒。载归艎、乳燕共桃根，琅邪叟。
满江红 其二 再叠心谷韵，送纪堂侄归江宁，并呈小艭兄,清末民国初,冯煦,微雨初收，又淮甸、征车东走。芳草外、游丝白日，冶春如旧。去住三年同社燕，菀枯万物皆刍狗。问围棋、折屐谢庭游，今何有。吾衰也，萧萧柳。尘面在，观河皱。况一们群从，晨星凋候。归计尚迟江上棹，盛年莫放杯中酒。算到来、白发话更阑，钟陵叟。
齐天乐,清末民国初,冯煦,廿年梦断淮西路。重来冷篁凋处。曲径蛄啼，平皋鹤怨，天上澹无尘虑。吴云倦羽。奈折了哀弦，秋声如诉。陨箨萧萧，夜阑不是剪镫语。当时酒人坠雨。怕重招楚魄，难理羁绪。月暗银床，霜凄玉笥，江草江花何许。披图更苦。算断碧空帘，中仙曾晤。一研诒将，有琅邪胜侣。
寿楼春 题实父山塘听雨图，兼讯啸坡,清末民国初,冯煦,收沙边轻帆。正萧萧一弄，秋在江南。知有瘦腰沈约，断肠何戡。家楚甸、羁吴岚。算此情、柔如春蚕。去十里莲泾，和愁不断，和泪上征衫。还迟我，霜中龛。奈鱼天易暝，雁书空缄。一样阻风中酒，倦怀都芟。物如此，人何堪。对野桥、衰杨毵毵。问瘦碧词人，西窗甚时来共谈。
百字令 题黄豪伯印度辨方图,清末民国初,冯煦,云横西极，自经驮白马，杳无游屐。沙度绳行三万里，厉我摩秋健翮。祇树千盘，恒河一线，放眼乾坤窄。使星宵朗，侏㒧罗拜前席。闻道卫藏传烽，纷争蛮触，谁展筹边策。玉斧分畺知许事，一笑风前岸帻。倚剑空同，乘查博望，回首成陈迹。须弥芥子，新图争忍重译。
百字令,清末民国初,冯煦,苇西一舸，是晋祠遗老，旧谭经处。汲冢坠文如扫叶，不辨何今何古。一卷烟空，百年电谢，有客重凝伫。琴歌谁续，沙边羁雁能语。记否交顾攀张，负乾坤清气，来守穷章句。一任淮南尘澒洞，赢得垫巾麾麈。枚宅孤吟，韩台罢钓，莫误寻秋路。披图枨触，甚时还叩幽宇。
一萼红 题楚宝竹居图，次白石韵,清末民国初,冯煦,冶山阴。对一丛寒玉，散发此斜簪。虚白初生，软红不到，何有尘海飞沈。恁佳日、清芬自诵，采丹实、知有九苞禽。虚阁凌霞，层台款月，曾共登临。一自北来仗策，奈年时孤负，酒赋琴心。空翠烟霏，古苔霜蚀，猿鹤无计重寻。算抱此、干霄劲节，忍一卷、虚牝掷黄金。待到西窗再来，已是秋深。
百字令 集玉田句，题蓉曙申江话别图,清末民国初,冯煦,天涯倦旅，倚危楼一笛，散人来否。社燕盟鸥诗酒共，肯被水云留住。断碧分山，平波卷絮，却是阳关路。东瀛柳色，依依心事最苦。凉意正满西洲，烟堤小舫，如把相思铸。欲趁桃花流水去，只恨剪镫听雨。万里潮生，一番春减，远思愁徐庾。雁书休寄，此时愁在何处。
霓裳中序第一 题迟庵师散花图,清末民国初,冯煦,绳床伫澹月。虚阁笼寒尘事阒。清暇更紬梵夹。正篸列乍疏，炉熏初爇。明珰素袜。想步虚、声在瑶阙。诸天迥、缤纷队雨，款款上吟箧。骚屑。烦襟难雪。愿授我，维摩半揭。拈花来证慧业。别墅弹棋，小槛栖帢，华鬘吹一霎。有宝树、灵禽自答。还凝望、东山重起，莫断世闲法。
浣溪沙,清末民国初,冯煦,天际断霞鱼尾鲜。一绳南雁送归舷。孤他楚竹与湘烟。波亦未生霜未落，汉川西望柳如绵。旧游重到三十年。
忆江南 题吴华卿一诗一研图,清末民国初,冯煦,清芬渺，三泖昔栖迟。断石不随云景幻，一编重把琐窗西。恻恻夜乌啼。
浣溪沙 其一,清末民国初,冯煦,总辔扶桑日不红。漫吹羌篴怨东风。而今离讯断南鸿。秾李抟云欺弱植，香兰咽露掩深丛。底须重问碧翁翁。
浣溪沙 其二,清末民国初,冯煦,春在愁中与梦中。晚莺雏燕各西东。东皇无计惜残红。乍采蘼芜栖曲径，又携芍药下疏栊。恁时相见太匆匆。
浣溪沙 其三,清末民国初,冯煦,琼岛冥冥隔雾中。兰桡去后绿波空。旧湔裙处一相逢。化鹤千年无翼返，灵犀一点有心通。莫将消息误东风。
浣溪沙 其四,清末民国初,冯煦,几日偷窥宋玉墙。吴娘学步剧郎当。要扶残梦下潇湘。燕外笑桃和雨散，莺边舞絮逐风狂。争知前度有刘郎。
齐天乐 三月九日作,清末民国初,冯煦,庾郎先自伤迟暮。东风又吹羁绪。别屿帆空，孤谯角暗，赢得断萍零絮。鹃啼正苦。奈雨暝烟昏，梦归无据。双屐才回，李花又送隔墙去。弹棋昨经别墅。是谁持急劫，将断还误。客燕无依，群莺自扰，争忍东皇孤负。哀弦漫抚。恁弹澈霜辰，更无人寤。望极扶桑，海天浑未曙。
百字令 乙未清明,清末民国初,冯煦,阮郎游屐，算年时、蹴遍软红香土。刬地东风能几日，又见飞英如雨。北渚鸥闲，南园蝶闹，春色浑无主。吹愁不醒，羽觞还醉芳杜。记否二曲人家，朝朝冷食，谁叠丛祠鼓。堤上蹋青歌未歇，只有当年张绪。槐火方新，榆钱自掷，莫问湔裙处。望中华表，再来辽鹤能语。
征招,清末民国初,冯煦,微阴正掩银湾路，将离共寻尊俎。春思已阑珊，又西窗听雨。杜蘅愁不语。任烟际、笑桃红舞。丁令心孤，沈郎腰瘦，恁时情绪。去去。洛川游，只赢得，春晖百年长驻。杜宇莫催归，问南归何处。海桑知几度。便相见、不堪重数。冯高望、万里乾坤，托醉乡分付。
浣溪沙,清末民国初,冯煦,织室栖云事有无。金钱十万也应输。一衿离绪又黄姑。紫府丹书除旧籍，红墙碧汉渺灵图。盈盈脉脉近何如。
高阳台,清末民国初,冯煦,网户常扃，雕栊不暝，望中烟水凄迷。旧约湔裙，无人自弄参差。花开陌上归犹缓，算残鹃、五夜休啼。夜何其、天上人闲，一样相思。钿车去后梨云冷，只灯边阁梦，笛外歌离。卷尽红心，争奈寸草春晖。双飞乳燕浑无主，怕湘帘、一桁重垂。莫偷窥、明镜尘生，憔悴谁知。
长亭怨慢 送及之归六合,清末民国初,冯煦,又听到、清宵啼鴂。蓦上离亭，柳绵吹雪。去国心情，禁烟天气峭寒咽。卅年陈迹，争忍向、灯前说。说也黯销魂，算不是、伤春伤别。凄绝。正江南三月，草长莺飞时节。春晖自永，莫更念、海桑尘劫。只我愿、梦化吴云，逐天际、归帆如叶。怕割取吴云，难展离愁千缬。
百字令 乙未七月十八感赋，是日亡妇五十生日也,清末民国初,冯煦,哀蝉正咽，掩虚堂、又陨霜前衰叶。小簟轻衾眠未得，况复嫩凉时节。楚魄难招，吴趋莫问，陈迹如烟灭。沧桑尘事，梦回争忍重说。百岁能几光阴，断肠分手，两度听啼鴂。锦瑟华年休更数，可奈冰弦都折。蓟北云孤，淮南草暗，回首成骚屑。潘郎老矣，鬓丝今又将雪。
满江红 题子危南窳春牧图，即用其见投韵,清末民国初,冯煦,城上春阴，正俯仰、今古自斟。菰芦外、软红如驶，烟语重寻。万里乾坤无伯乐，龙媒伏枥孰知音。算此情、遥挹石湖仙，深复深。扶桑梦，伤我心。槃阿啸，且孤吟。奈一鞭斜炤，触拨尘襟。望断辽东游牧地，年时铸泪有黄金。甚柳边、六辔正逍遥，调似琴。
浣溪沙 题江建霞所藏屈翁山手书崇祯宫词册,清末民国初,冯煦,一老累然蹋野阴。汉家城阙剧萧森。鹃啼鹤唳又而今。遗迹半沦皋羽研，行吟还抱水云琴。更无人识黍离心。
江南好 伊园八咏，为六舟丈赋 其一,清末民国初,冯煦,伊园好，寸草向春晖。永忆射湖栖隐地，晨馨夕絜恋庭闱。曾补白华诗。
江南好 其二,清末民国初,冯煦,伊园好，宛在薜萝丛。修竹便娟涵太古，一龙一虎且从容。道不以声通。
江南好 其三,清末民国初,冯煦,伊园好，秋色在东篱。绚烂几经归冷淡，阴凝方始慎几微。此义更谁知。
江南好 其四,清末民国初,冯煦,伊园好，一室小于舟。载取图书虹贯月，底须人海更湛浮。容与任天游。
江南好 其五,清末民国初,冯煦,伊园好，乔木几经秋。朱萼绛趺歌粲粲，谢家玉树冠南州。式好永无尤。
江南好 其六,清末民国初,冯煦,伊园好，如缔汉阴交。力少功多成世运，机心机事日相高。抱瓮敢辞劳。
江南好 其七,清末民国初,冯煦,伊园好，静待月华明。照澈大千诸色相，我人生佛了无营。何用学无生。
江南好 其八,清末民国初,冯煦,伊园好，一抚少文尘。万里河山同聚米，百年身世本劳薪，等是倦游人。
百字令 沔县谒诸葛武侯祠,清末民国初,冯煦,阵云似墨，掩丛祠、常与军山终古。废垒萧萧依沔上，万壑松涛犹怒。鹤下层霄，猿吟邃谷，彷佛灵旂驻。宗臣遗象，望中犹想纶羽。记否。古驿沙黄，风斜雨骤，迟我西征赋。世事如棋经几劫，不数三分割据。起陆龙蛇，处堂燕雀，争得南阳顾。倚天舒啸，石琴烟际重抚。
卖花声 题陈衡山梧月山馆图,清末民国初,冯煦,庭际碧梧轻。霁月笼明。一枝一叶总秋声。但到秋声听不得，听也凋零。琴绪断还生。故国霜清。絮虫莫更不平鸣。北斗渐阑书渐远，南雁无情。
百字令 其二 再用白石老仙韵，答臞盦前辈。秋风乍起，江上鲈肥，倚镫歌之，不啻赓招隐矣,清末民国初,冯煦,蕙风初霁，且方舟荣誉、招携胜侣。十里冷红香不断，菰叶蘋花谁数。雁户延秋，鱼天弄暝，中酒人如雨。晚蝉高树，重吟白石新句。归暮。银汉将斜，元戎小队，紫陌鸣鞭去。廿载蓬飘人海里，负了画桥烟浦。楚甸肠回，吴霜鬓点，商略编茅住。荷衣迟我，底须留滞征路。
金缕曲 其一 题次珊前辈日照楼饯别图，用臞盦前辈均,清末民国初,冯煦,北望浮云叠。记楼阴、斜阳欲暝，脂车将发。衿上酒痕犹未浣，已远汉家宫阙。忍重话、软红烟月。苍狗白衣经几变，更倚天、长剑商歌阕。浑不为，伤春别。江南丛树栖岩列。算年时、杜陵奔走，渐空皮骨。谏草如风传宙合，世事争禁千蝎。问朝士、贞元几绝。霜隼摩秋凋劲翮，况相逢、双鬓都成雪。铁如意，击将裂。
金缕曲 其二 再叠前韵送伯平前辈之吴门,清末民国初,冯煦,天际山重叠。黯销魂、霜高木落，飙轮催发。闻道百官翻旧谱，知否官箴王阙。且消受、沧浪风月。楚尾吴头翩竹马，奈秋禾、生耳民心阕。玉尊罢，惨将别。经年幸厕杨卢列。算难忘、蓬莱文笔，建安诗骨。热恼渐蠲机渐泯，一任秋蝇夜蝎。正起舞、尘缨都绝。富贵浮云非我愿，愿孤舟、归钓寒江雪。重话旧，唾壶裂。
浪淘沙 题唐慕潮梧院秋痕图,清末民国初,冯煦,冰簟嫩凉生。断梦难成。一庭梧影剧凄清。依约旧时携手地，淡月笼明。忆否曲阑凭。琴语初停。乱虫莫更作秋声。零露渐晞星渐转，楚魄频惊。
减字木兰花,清末民国初,何振岱,闲行闲坐。稳寄心怀何处可。意接羲轩。白日焚香只掩门。疏襟遥照。四海冰丝孤此调。粉蠹消磨。孰击铜壶与浩歌。
浪淘沙 江上归舟,清末民国初,何振岱,放棹趁江晴。帆稳风轻。水分楚岸到吴城。望见淞流才隔海，已近乡程。短树远天横。过雁行平。金焦到眼忒分明。偏是游丝牵着处，又动离情。
山花子 山花忽开一枝，怜其晚秋无侣，摘供案头，为赋小词,清末民国初,何振岱,暗觉丝香近往还。疏花斜出绿筠间。一捻猩红秋日艳，有谁看。清供为渠分片席，孤吟相对数微叹。差胜虚庭风露广，夜深寒。
采桑子 城南忆事二首，为先堂弟蔼亭作 其一,清末民国初,何振岱,凄清空馆身孤寄，药鼎烟香。罗帕脂香。病里鳏鱼奈夜长。幽吟苦语当年事，谁替思量。待替思量。今日悲风响白杨。
采桑子 其二,清末民国初,何振岱,东风又送谁家去，蝴蝶身轻、几换花名。莫怪应迟上耳生。匆匆去也无端甚，忒怪无情。那更秋清。酒渴风寒懒不成。
翠楼吟 乌石山寺新结词社，示同社者,清末民国初,何振岱,沧海棋残，高楼笛罢，因谁立闲庭宇。哀歌元自遣，可漫怨、玉笼鹦鹉。风前吟伫。便响震空山，年华非故。伤心语。零星掇拾，坠香尘土。旧侣。莲社迎人，傍双峰谈梦，笋将容与。昙天须法曲，愿牙版消除柔语。潮音如雨。带几点龛花，飘来香树。烟深处。浓阴一片，啼鹃何许。
东风第一枝 词社分咏，得“晓睡”题目,清末民国初,何振岱,泛艳流波，纱帷掩映，朦胧晓睡方熟。新凉乍袭罗衣，一角锦衾斜覆。梳头任晚，看颓髻、如云堆绿。隔画屏、秋影沉沉，幽绝几丛盆菊。念独自、夜长添烛。更病余、梦沉还续。筠帘薄日横穿，玉柙丝风微触。江南旧恨，尽伤心、翠眉重蹙。任悄然、陡转醒来，一缕炉烟吹郁。
醉桃源 申江秋晚,清末民国初,何振岱,几行疏柳带残蝉。江秋况暮天。晴何曾醉雨难眠。愁来憎月圆。晨花外，夕炉边。兀兀坐耽禅。离情无着又缠绵。高楼闻暗弦。
玉梅令 江楼秋夜,清末民国初,何振岱,楼心孤照。月挂松颠小。疏棂掩、不眠吟悄。叹入秋意味，浑不似前年，耽诗滞酒，暗伤怀抱。凉天客簟，休怜夜好。荒鸡又、数啼难晓。恁思多人瘦，辛苦盼相逢，却不道、玉颜衰老。
祝英台近 申江春夜闻雨,清末民国初,何振岱,翠帘垂，香篆尽，残夜自闻雨。梦冷丝簧，旧鬓减如许。簟波乍著微凉，了无人近，恰斜对、一花娟楚。还忆取。西风吹冷云鬟，疏星临雁渚。却喜枯荷，留响同清苦。直饶滴滴声声，阶前枕上，把旧恨、倩伊细诉。
霜天晓角 读《饮水词》,清末民国初,何振岱,相爱如身。相怜始是真。两两牵肠镌骨，算古也、不多人。愿心互亲。莫求人绝尘。只恐炉香窗月，些少分、是前因。
清平乐 内子生日却寄,清末民国初,何振岱,香瓯浣笔。为赋君生日。愁思连天归未得。昨梦灯窗通夕。娇儿拜母咿哑。新衫髻子盘鸦。为想薰香深坐，胆瓶新供莲花。
菩萨鬘 申江寄小云,清末民国初,何振岱,鸣蛩只为秋呜咽。罗窗暗恨何时歇。一枕耐思量。将心消夜长。蛾眉无用抹。怯见新来月。密约负欢期。飘零知几时。
蝶恋花,清末民国初,何振岱,雁过天空书又误。晓思憎花，夕思孤庭树。醒醉商量无是处。缄愁欲寄知何许。巾上红冰弦上语。修到灵仙，犹有伤离苦。休去贪拈肠断句。自家刻意思调护。
双双燕 为陈敬如题《燕燕楼图》,清末民国初,何振岱,柔风倦日，正开遍棠梨，零花谁主。伤春有客，爱听素禽低语。忙煞双飞燕侣。惯掌上、回身娇舞。有人洒酒花前，署作奁台香史。眉妩。筝床暗睹。认旧宅新巢，锦书红缕。分明相识，漫记赵家院宇。为语楼前茂树。莫遮断、珠帘疏处。直饶自在回旋，趁取朝朝暮暮。
南乡子 海上歌筵，时将赴章门,清末民国初,何振岱,剑影夜凄迷。匣底龙吟尔许悲。飘泊江湖甘独往，更迟。雨打车檐露湿衣。被酒倚青眉。残烛心销醉不知。明日云帆江上去，休嗤。几见杨花惜别离。
渡江云 南昌夜起，客思悽然。赋寄内子岚屏,清末民国初,何振岱,雨声停又续，催花却懒，爱近客愁边。锦衾宽半冷，梦绕春云，了不近香钿。离忧易老，况离愁、苦向人缠。道漫怨、江城多雨，无雨几曾眠。灯前。扉铃屧响，琐碎听来，绕栏干都遍。人倦矣、芳春易晚，巢燕依然。多情只是多离别，觅相思、海与云连。炉篆瘦，怎生学得枯禅。
高阳台 南昌夜闻大风,清末民国初,何振岱,旋树才喧，排窗更厉，天公一噫难平。万窍同号，不知何处先鸣。悽钲怨铎都沉响，近深宵、瓦击垣倾。梦频惊。铁骑边驰，百万军声。平生浩荡江湖兴，记飞涛千顷，孤舶曾听。快意长风，犹疑鼓楫堪乘。几时短发催人老，看飘花、春晚江城。漫销凝。招鹤扶摇，梦绕青冥。
绿意 扬子江舟行，雪中见雁,清末民国初,何振岱,水天平色，望琼瑶千里，江宽无岸。穿破层云，力与寒争，飞小一行低雁。思凭客路传缄札，怕字淡、不胜题怨。好梅花、着后须归，恰趁汉南春暖。堪叹。年年旅驿，几番雨雪里，游兴都倦。岁暮孤舟，行傍芦滩，我正征途无伴。相逢乍出长淮外，忽影入、吴山青断。近黄昏、嘹唳亲人，又听数声清婉。
清平乐 池上晚眺,清末民国初,何振岱,夕光轻潋。转楫荷花暗。烟后高林蝉思淡。悄立空亭孤念。当时小别回肠。而今忒是寻常。若道暮愁无准，著人还恁凄凉。
点绛唇 春游,清末民国初,何振岱,酒绿柑红，黄鹂唤醒春魂悄。翠楼寒少。高烛花间晓。已是烟轻，玉镜空余照。凭栏久。堕钗声小。忽逐江风杳。
东风第一枝 忆家中二梅,清末民国初,何振岱,绿鬓斜欹，红心暗沁，娉娉忆傍檐甃。寻悰翠毂芳尘，炫目玉虬晴昼。虚廊笼袖。看啅雀、因风飞骤。正向晚、月丽风柔，一掬春愁微逗。归梦好，南枝袅遍，离绪积、北溟寒又。年芳腊底江鱼，客趣雪中蓟酒。销魂依旧。算此际、新开时候。甚绿窗、消息来迟，可念咏花人瘦。
大酺 题《江干笛思》卷子,清末民国初,何振岱,早篆烟微，瑶情冷，丝绪离肠仍结。云帆归路晚，送雁天孤袂，忍寒吟雪。麈尾谈清，鸦青字瘦，虚琐琅封盈箧。垂杨和恨剪，叹何曾萦系，漫伤轻撇。只奏遍阳关，替他弹泪，烛香虬裛。玉笛谁重擪。碧波远、旧梦荡江月。只眼底、屏山横汉，簧琯凝冰，尽输伊、四弦成叠。酒醒追悰懒，倚牙板、怨歌先歇。燕莺事、何须说，芳蕤渐老，暗念青菱眉靥。恁销峰痕一抹。
浣溪沙 其一 章门雨夕,清末民国初,何振岱,薰彻衾香不肯温。暗蛩微窅夜深闻。相思无梦阻江云。异县繁愁谁与诉，钧天旧曲怕重论。那能闻雨不伤春。
浣溪沙 其二,清末民国初,何振岱,不悔当年作计差。灵源元自失仙槎。一春风雨落天涯。少小心情同苦檗，中年身世似杨花。浑无甚事只离家。
浪淘沙 江行,清末民国初,何振岱,归路趁秋晴。晨暮千程。萧疏短鬓分无成。十载江湖余底事，别泪离情。短树远天横。山与阑平。金焦到眼又分明。佳处茅庵原不少，孤负鸥盟。
浣溪沙 乌石山房秋日,清末民国初,何振岱,瑟瑟园林变景光。些时苦热已成凉。闲来静处抖思量。雨入斜阳红外密，秋回孤堞碧边长。高飞谁似鸟双行。
青玉案,清末民国初,何振岱,斜阳收向墙西去。早爇着、芳兰炷。待欲题诗浑别绪。灯前闲坐，花前闲忆，总是凄清趣。倦虫宿鸟交加语。秋都在、层檐树。觅梦中宵思一遇。前宵无梦，今宵虽梦，争到思量处。
木兰花 暑雨初过，凉月东出，酒香楼迥。赋词纪游,清末民国初,何振岱,乍轻雷树杪，带飞雨，过萝墙。爱小簟魂苏，柔襟气冷，吟澹斜阳。寒螀。早知有月，咽昏愁，落叶满空廊。呼唤登楼眺远，翠峰吐彩微茫。难忘。几曲栏杆旁。意足旧情长。正碧汉杯中，纤云雁底，沉醉秋光。明妆。解消静趣，整罗衣、好处迓新凉。更定芙蓉沁露，迟留惜取红香。
采桑子 其一 寄默存,清末民国初,何振岱,花开花谢云烟过，百意销沉。犹念晴阴。不许芳菲不上心。闲愁闲忆俄千匝，都付闲吟。楼迥灯深。已负当初况到今。
采桑子 其二,清末民国初,何振岱,狂蜂冶蝶同撩乱，忍踏芳园。风雨黄昏。纵是无情也断魂。老来心绪惟春觉，春只无言。梦又无痕。冷后炉香细细温。
采桑子,清末民国初,何振岱,青芜连野薰春暖，近岸畴平。舍楫嬉晴。坐看罗衣隔水明。树阴幽处吹香远，采得花成。燕子身轻。窄小溪桥爱并行。
蝶恋花 雨忆,清末民国初,何振岱,海气侵人抛翠箑。长夏棂纱，雨过秋先接。小圃千花红半脱。栏干镇日无飞蝶。宝鸭香消愁暗结。奁雾轻呵，玉笛才停擪。题就新凉书坠叶。愁痕犹锁金丝箧。
点绛唇 其一 雨中见流萤，岚君、怡女同赋,清末民国初,何振岱,暗雨层檐，窗灯深掩庭除静。一星萤影。度过青林顶。滴溜声中，光湿飞难整。看俄顷。幽丛遮屏。立向廊边等。
点绛唇 其二 题画,清末民国初,何振岱,野迥秋浓，竹光团绿江村路。坠鬟如雾。几点吴山暮。澹月微茫，啼雁烟中去。归期误。锦笺谁付。怕近维舟处。
法曲献仙音 花影,清末民国初,何振岱,团屋霜浓，剪帘风峭，酒意星星才透。镜底轻怜，瓶边闲对，呵香绛唇笼袖。待和暖，鸳衾覆，芳情解消否。总孤负。向屏纱、几番明灭，浑让与、蝴蝶梦中相守。冷写墨痕深，耿无言、题句初就。侧亸横陈，恋金釭、伫立夜久。到朱扉扃却，又隔销魂时候。
浣溪沙 雨余见月,清末民国初,何振岱,畏雨连宵怯枕函。今宵无雨睡应酣。又惊明月到窗南。起树鸦猜翻湿叶，横天雁锐划新蓝。坐消城鼓已过三。
虞美人,清末民国初,何振岱,瓜棚叶外疏疏月。照尽哀虫咽。霜痕拂手剑光寒。何处寻仙跨鹤上神山。英雄自古甘寂寞。云汉心期邈。每逢佳处只长叹。隐愿多生还检素书看。
貂裘换酒 和龙生,清末民国初,何振岱,旧友还余几。况平生、幽怀孤尚，如吾刘子。少壮相怜今俱老，也算白头兄弟。宜无间、三生良会。南朔年年劳梦想，恨花时、不共乡园醉。辜负甚，真堪悔。云烟饱阅无他异。只余年、蹉跎须补，藉明心地。归与先生同灯火，领取儿时书味。把旧业、从新温起。承露梅梢商点易，转春魂、未必天无意。凭好语，为君慰。
扫花游 岚君以家中梅花两朵封寄，题曰家园春色，为拈此解,清末民国初,何振岱,一般春色，甚苦爱家园，手栽偏好。信风恁早，料芳心也念，爱花人老。细裹亲开，却讶题封字小。是纤手、自摘取树梢，闲起清晓。寒悄乡梦杳。忆竹外斜枝，酒阑千绕。远香暗袅。算心情未减，樽前年少。迢递风光，与子拈来微笑。庭月皎。约依然、碧栏双照。
绮罗香 某君以大枝桂花供予瓶中，秋光方浓，月色新霁，伤时感事，为拈此解,清末民国初,何振岱,乱剪烟霏，高擎月色，仰看真疑全树。荡漾虫魂，都为冷香抟住。证归客、初地微禅，养萧斋、一年秋句。纵红尘、招隐无人，幽丛深秀自天宇。繁枝漫劳玉斧。合念山河影瘦，花身如故。梦里灵旗，不是那时蟾府。罢瑶妃、曲里霓裳，听戍妇、夜阑砧杵。问吴仙、何事无眠，似人愁向曙。
疏影 孤山奠广陵女士坟,清末民国初,何振岱,凭烟访玉。有芳茔悄倚，湖上修竹。鸟语黄昏，犹似清吟，人在绿阴东角。虚窗昔昔伤心两，自泪落、临川哀曲。甚梅花、不洗鹃红，占写广陵愁独。为想梨云怕损，强扶病影起，梨液初漉。含语晴波，牵散荷丝，莫放幽禽双宿。香魂未冷仍孤另，念生世、蛾眉长蹙。看夜深、坠月前峰，一点露萤飞绿。
瑶台聚八仙 帘,清末民国初,何振岱,何事深垂。芳径外，随意舞絮横飞。旧游无据，新燕惯把人欺。遮尽花痕君不觉，黄昏隐约护灯儿。慢招携。脱巾挽髻，呼博弹棋。却疑频频欲卷，任画楼雨隔，半桁凄迷。夜来酒倦，消受几缕香丝。庾郎风味似减，漫轻搭、银钩系翠思。湘人远，念夜深梦返，带月掀时。
绮罗香 题马元儿水墨兰竹湖石画帧,清末民国初,何振岱,永昼帘栊，阑春节候，别绪无端怎理。已悔飘萍，肯逐等闲流水。谱鹃声、弦索先哀，弄麝煤、玉光犹紫。问姿年、一点芳心，几枝娟蕙翠筠里。丁娘豪侠自写，看取皱云茧纸，过人灵慧。密誓湘波，浣尽千生离泪。怨衰迟、孤影秦淮，傍香灯、回光萧寺。写人间、旧梦痕痕，忏词笺梵宇。
木兰花慢 塔江寺怀龚碧琴,清末民国初,何振岱,向层楼一望，但无际，夜迷濛。正银汉斜倾，怒潮初落，天换秋容。愁侬。四更倦影，伴浮屠，孤耸对寒空。故把离愁唤起，带声飞过霜鸿。微红。漏火深松，如有客，隐灯篷。只幽思无着，云随高下，水隔西东。栏干，可怜倚遍，恨吟魂、曾不肯来同。偏是怀人不见，半钩月吐前峰。
月上海棠 赋本题,清末民国初,何振岱,轻鬟斜亸阑干畔。近黄昏、差比烟痕懒。底用相对，映神光、素眸都炫。非花也，只是春魂一片。伶俜幽独何人见。理残妆、泪痕烛心泫。有意东风，约深红、夜深吹展。凭教睡，怕梦里魂也断。
辘轳金井 自题小影,清末民国初,何振岱,细生何爱，倚庐中、写出半身秋影。石瘦松癯，换年时吟鬓，风柯莫静。恨佳日、过时思永。薄暮投怀，依依底似，堂前光景。垂髫旧踪怕省。痛人间路仄，霄宇秋迥。半老孤儿，减雄豪心性。孱躯似病。更惘惘、古愁难整。向晓乌啼，呼娘不见，泪谈帏冷。
转调二郎神 梅花,清末民国初,何振岱,玉枝零乱，怎不向、金壶幽贮。算误倚枯丛，更催春羯，相近都非素侣。雾鬓风鬟轻寒里，悄写影、水烟荒渚。问世外灵根，花中高韵，几人知汝。无语。前身瑶苑，忆陪灵圉。近纸帐深更，冰魂禁守，不受栖香翠羽。霜气添明，月波流滟，谁个冷心相与。凝目久，尘外幽人若接，碧琴横伫。
齐天乐 茶声,清末民国初,何振岱,隔窗谁与吟秋籁，沉沉画帘风细。浅梦初回，浓寒搁后，早酿闲中诗意。支颐屏际。记薄暝花阴，银笙消醉。手检龙团，竹炉黄叶旧风味。频年缁尘燕市。负松扉泉岭，星情霞思。眼候鱼过，声停蚓泣，斜逗丝丝云气。瓶枝静对。更酒渴诗狂，山童贪睡。檐月窥人，余寒倾叶吹。
高阳台 懒,清末民国初,何振岱,喧叶猜林，摇枝压柳，近湖日暮多风。醉怯吟悭，春前事事都慵。坐来无事行偏倦，为梅花、偶出帘栊。鬓云松、几日筠奁，不照眉峰。幽人可是耽禅悦，怕沉思往岁，重说游踪。只道书来，倩人烛底开封。呵寒拈颖频频放，写相思、墨未曾浓。问欢悰、一任寥天，过尽青鸿。
水龙吟 其一 日来消瘦殊甚，揽镜自惊，赋词寄慨,清末民国初,何振岱,因谁苦费心魂，吟身更比春前瘦。虚消髀肉未成，勋业居然癯叟。俊赏浑忘，姿年难再，劳生依旧。只镜中凝睇，自家默喻，千般意，都孤负。那有生平时候。煽妖氛、龙虬方斗。早衰若我，关门息影，几时能彀。只自舒怀，中宵看剑，高楼呼酒。好加餐却念，孱躯久健，古来多有。
水龙吟 其二 前词语伤，因更谱此曲自解,清末民国初,何振岱,老来消尽朱颜，也应身与诗人称。烟村贳酒，风江垂钓，尽饶佳兴。思欲云腴，气还秋肃，底输公等。更浮尘扫却，炉薰静对，放清味，闲中领。换作痴肥未肯。是生来、神清骨冷。怀人坐夜，摊书起早，少眠多醒。便减腰围，怎教轻减，耽吟心性。倚寒天剩有，梅花满树，认年时影。
买陂塘,清末民国初,何振岱,守荼蘼、残寒影里，怀人最是春暮。轻阴天气闲庭院，睡起还疑初曙。君试睹。怎无力、帘儿搁得春魂住。黄昏静伫。但打叠新愁，商量浅醉，寂寞对庭树。西湖畔，回首旧游欢聚。蛩烟雁月如故。多时不到虹桥外，萍际晚山无数。春且住。待小句题成，婉寄流红去。天涯甚处。嗟别后心肠，伊犹难识，相笑况新侣。
忆旧游 九日小西湖感旧,清末民国初,何振岱,望天低野悄，一半寒林，红入新霜。伫立生秋思，只淡烟未夕，水气先凉。山楼下临蔬圃，蝶影落西墙。有野客乘高，山翁挈秋，来趁重阳。茫茫。远凝目，写澹霭无边，雁路秋长。旧日偕游处，问草仍故绿，菊为谁黄。此日虹桥闲步，众里独回肠。看杨柳含愁，灯光催客归棹忙。
高阳台 三月十六夜对月,清末民国初,何振岱,谷雨才过，花风余几，中庭夜色如银。雁过天低，都无半点闲云。墙匡谁洒南宫墨，看离离、林影横陈。甚心情、一样蟾圆，偏爱当春。思量好景怎消得，只名香爇罢，小酒斟频。静掩柴扉，虫声旧梦重温。相期未若忘情好，结清游、何必心亲。漫寻眠、笛语悠飏，隔巷频闻。
玉漏迟 其一 送春，用潜玉花朝词韵,清末民国初,何振岱,笋根抽涩勒。庭柯绿锁，新阴吹湿。风力沉钟，犹许恋春今夕。病过樱桃谷雨，向谁怨、年时驹隙。霄路隔。青禽盼杳，履尘销寂。玉觞惜别迟斟，记剪烛窗西，啼珠香迹。梦冷鹃声，心事药炉烟积。眼底高枝红瘦，放满地、芦蒿新茁。奁影侧。芳怀几时抛得。
玉漏迟 其二,清末民国初,何振岱,小庭摇细绿。炉香坐久，一帘秋足。烟思星情，那更苦眠能疏。不是秋人爱夜，取消受、几竿风竹。银漏促。吹空飞籁，春沉乔木。已是缺月桐梢，记倦指憎弦，坠鬟偎烛。理遍桃笙，不梦天涯柔玉。待写片时情味，怕城堞、将催寒角。谁款曲。凉蛩暗鸣诗屋。
绮罗香,清末民国初,何振岱,霜信催笳，蛩啼沉烛，晚江孤客滋味。伫立搴芳，小袖娉娉香腻。认夕阳、深院离痕，听碎叶、画檐凉吹。正书成、凝睇归鸿，寥天云淡杳无字。柔魂漫道易悸。任是流空暗燹，不摇兰佩。淡冶秋光，恰写冷蟾心事。尽恨销、碧海琴丝，莫影减、远峰眉翠。恁花前、几度低徊，鸣珰风细细。
齐天乐 新荷,清末民国初,何振岱,飞红犹湿前宵雨，好春也懒归去。日潋池心，山摇萍际，夏气先烘晴宇。笛声凄楚。正倦倚薰风，吹凉前浦。艳说荷花，焉知结子此心苦。芳讯凭谁为主。更番催令节，佳期无阻。掠燕频低，遮鱼未稳，贴水钱钱堪数。愿春小住。便开晚蔷薇，番风应许。一任菱船，清歌江畔路。
买陂塘 凉夜,清末民国初,何振岱,过黄昏、斜阳收了，画帘几桁催卷。窗灯不上情更好，月出梧桐庭院。花气袅。几缕柔风，催趁虫声懒。罗衣早换。尽美睡堪寻，零诗漫拾，已是夜过半。秋期近，仰见疏星远汉。新凉消息谁管。山中猿鹤怜归晚，我已心先南雁。诗梦浅。怕古寺、钟晴密杵摇偏缓。纱帷漫卷。任藤枕频欹，晓凉未减，安簟宜清旦。
南浦 慧明受法戒万岁寺，后归章江，楞根上人亦往太姥，赋词寄意,清末民国初,何振岱,飞毂转黄埃，看群翾，炫目千般稀趣。余念拨寒灰，仙山里，欢结琼壶幽素。低鬟听讲，佛香一缕横青雾。安顿心魂消苦行，因果细参兰絮。西风吹远，禅花正无聊，又送维摩归去。江岸遍枫林，秋江冷，照见蒲帆分路。虚廊悄步。澹踪闲觅还疑遇。寒菊无言人悄悄，钟后霜枝摇暮。
绮罗香 岚君以木樨、素心与菊花同插一瓶，索赋,清末民国初,何振岱,淡艳容分，浓香莫辨，瓶胆井泉闲注。孤秀堪伤，簇影自成佳侣。正天气、新冷催霜，伴仙客、不眠凭树。展湘屏、忍耐西风，素心未合怨迟暮。人间多少异趣。长恨多情不见，同时难遇。隐结芳因，约得一帘秋聚。便从今、月淡禅初，有相对、浅吟低语。费安排、玉腕寒丛，整灯商瘦句。
江城子 孤山梅花,清末民国初,何振岱,段家桥下载轻舫。水云乡。野天长。才近孤山，吹袂是风香。修到梅花愁独自，教淡月，伴昏黄。夜阑峰影写迷茫。好风光。苦难偿。闲忆年时，轻折为新妆。莫与湖波贪照影，人瘦也，怕花伤。
琐窗寒 盆山,清末民国初,何振岱,缩华为峰，剪淞作水，小盆春聚。嵌空壁立，也似俯窥洲渚。爱轻盈、海棠淡红，苔坳乍湿前宵雨。看游鳞绕石，洋洋便抵，寒沧孤屿。江浒。曾经处。记雨点金焦，危楼悬树。凭舷远瞩，依约方瓷堪贮。算大千、世界微尘，休论芥子须弥柱。只难忘、听瀑开先，洗头寻玉女。
齐天乐,清末民国初,何振岱,芳心不与西风老，花开愁思还又。帘静初灯，天空有雁，又是凉秋时候。沉阴思酒。况疏雨过时，故人归后。独酌欢稀，数枝折得正盈手。看花更惜人瘦。小池频照影，吟鬓非旧。叹晚何心，逢秋易感，天意还容孤秀。新寒禁受。写片影幽娟，露香淋袖。梦冷篱根，年时休暗负。
绕佛阁 灵虚道人有佛事于灵栖，以书见招。欲往未得，书此寄题，不啻身在寺中也,清末民国初,何振岱,万篁吟箨，烟锁断磴，天影疑坠。罗襟溅翠，露华细浥，蝉老引凉思。一花亸蕊，含意欲语，红出萧寺。钟曳寒吹，上方树顶，微茫带江气。丈室礼文佛，依约胸光瞻卐字。愿咒钵龙根，尘消彻底。恁剑雪雄心，巾冰红泪，漫萦离思。只苦劈莲丝，明白初地，对龛灯、竟宵无睡。
解语花,清末民国初,何振岱,霜初绽菊，露晚飘桐，秋老天无雁。旧家池馆，凝望处、千里夕阴遮断。晨曦苦短，甚游兴、新来都懒。偏夜阑、犹得依稀，蓦地逢幽婉。思梦离魂不辨。怪偕来轻舸，停发烟岸。翠衫痕浅。灯窗里、笑语词邻诗伴。离悰在眼。便是梦、也思重见。愁睡眸、斜月寒螀，依旧天涯远。
鹊桥仙 渡江有感,清末民国初,何振岱,岸灯隔柳，水阁凭花，雨入江天催暝。煤烟吹袅暗风尖，似乍上、吴船光景。酒不成欢，歌还引恨，旅宿只愁宵永。如何旧梦又梅边，却吟晓、江南春影。
浣溪沙 欲晓二首 其一,清末民国初,何振岱,欲晓灯光照细寒。梦回记忆已阑珊。远钟恰向月边残。瘦骨有棱疑石化，愁心何味比梅酸。醉天景色那堪看。
浣溪沙 其二,清末民国初,何振岱,天际微红是晓霞。残星几点挂檐牙。披衣敲火自煎茶。先感秋凉惟簟竹，最知曙色是窗纱。啼声未倦烟林鸦。
浣溪沙 其三 春日酒边作,清末民国初,何振岱,载酒吴船负夙期。芳春何处剧相思。飞花帘箔燕来时。意趣自怜微醉好，风光转与澹愁宜。闲来有忆只依稀。
长亭怨慢 哭清安,清末民国初,何振岱,黯云叶、雁天悽楚。如见芳魂，远来言别。撇断尘缘，朵莲孤往、合依佛。百缄红泪，看字字、啼鹃血。老去不胜悲，苦劝我、莫因悲切。心结。记千年吴甸，手指飞峰残堞。重来有约，那还共、沧溟凉月。剩岁岁、春雨梨花，把杯醑、酬君词骨。怕梦里追寻，前事从头怎说。
满庭芳 题清安小影,清末民国初,何振岱,不染莲心，遍尝蘖味，异乡病梦长醒。镜中幽怨，犹自损眉青。几度秋阴黄叶，欢吟罢、了却今生。吴天碧、片云欲坠，小影唤如应。徘徊行药地，书残销蠹，簧冷凝冰。忍回首、孤舟残夜，凉月沧溟。归去瑶天差好，人间事、苦恨难胜。心期在，炉香永爇，卐字袅金经。
琐窗寒 湖上为迦陵题慧明遗照,清末民国初,何振岱,小院灯深，空廊月黯，笛声风外。寻踪觅影，踏遍苍苔双履。问怎生、参尽枯禅，悲来一昔柔肠碎。只庄严法相，瓶枝相对，凄凉灵几。长是。伤离意。共摇荡平湖，旧时烟水。西归乘苇，汝自轻抛尘滓。忍教他、孤妹病中，炉香永爇心头泪。怕芳魂、化鹤归来，愁绪仍难理。
凤凰台上忆吹箫 胥门奠清安,清末民国初,何振岱,枣市桥边，牛王庙里，梨花啼鸟春阑。趁晨光渡水，石径开轩。往日斋鱼药椀，到此际、玉化烟寒。怎生度、孤魂幽馆，如此阑干。盘桓。悽迷莫诉，伤病眼几番。盼断江关。恨琴亡尘几，珠暗华鬘。早晚消兵故里，待杯酒、浇汝青山。悲风里，吹残纸灰，悄飏莲幡。
八声甘州 清安殁已经年，归骨无期，枨触旧事，书此志哀,清末民国初,何振岱,望西风、啼雁断吴天，时节又新秋。问吟魂底处，烟随玉化，宫隔花幽。一日千回临镜，镜影不曾留。留得伤心句，欢处都愁。旧梦梧桐窗外，把紫箫闲弄，纤月如钩。早凄凉蚕绪，暗恨引眉头。漫凝思、天涯归骨，向斜阳、洒酒酹荒邱。凭孤负、长笺哀墨，烛泪空流。
浪淘沙 七月初六日感旧作,清末民国初,何振岱,眉月泻秋光。影落银塘。芙蓉空自断人肠。那有藕丝牵到底，开后都忘。黯淡旧红裳。梦杳烟茫。阿谁此日记壶觞。独有闲鸥怜故水，冷处思量。
双调望江南 杭州旅馆送别迦陵,清末民国初,何振岱,西湖路，聚散负深期。残烛心红离后泪，寒钟声曳别前词。苦语忘更迟。临分处，刻意泥深卮。天色病容相黯淡，吞声强笑漫猜疑。一昔鬓添丝。
鹧鸪天,清末民国初,何振岱,谁信消沉遂隔年。闲花荒圃记春前。何曾临别留微语，约略来书注断笺。深院里，白杨边。残更坠月曳钟圆。孤魂小胆知应怯，梦遍湖阴欲曙天。
台城路 城南仁王寺散步,清末民国初,何振岱,幽蝉爱向斜阳语，声沉丛丛烟树。曲水流迟，西风转易，几叶秋无寻处。孤吟谁与。对冉冉轻晖，萧萧荒趣。冷到鱼天，疏罾收了远山暮。清游顿惊非故。任人归野店，灯催城鼓。水蓼花疏，岸枫叶落，漫忆题红前度。扁舟自去。待挈榼盟鸥，展襟偕鹭。忆旧无凭，相看怎似汝。
石州慢 初见菊花，故人小会,清末民国初,何振岱,云片斜飞，晴宇顿高，天气初肃。闲吟谁话秋心，冷趣半归新菊。今年寒早，故应才近重阳，幽香堪摘都盈掬。占取数枝黄，伴清人幽独。墙角。苍苔旧径，瘦蝶芳魂，暗依篱竹。社事消沉，慢忆昔游杯醁。同伤瘦鬓，几番吹老西风，丝丝白向天涯速。念往泪痕收，记今宵银烛。
声声慢 立秋日同诸生过城南荒园，予三十年前与碧琴栖息于此,清末民国初,何振岱,烟深林罅，路转城湾，暑天晴久苔黄。亭榭高低重来，换尽风光。当年招游佳境，剩蛙声、一水都荒。石坪上，有锦棚、横晒半桁斜阳。今日也偕吟侣，共卷帘、小坐领受茶香。旧曾吟处，寒云占断琴床。追想故人仙去，燕飞来、空话雕梁。倚栏久，剩松风吹过新凉。
鹧鸪天,清末民国初,何振岱,一角高楼倚翠桐。经香黯淡簟纹空。昔来空巷迟迟月，今去虚帘悄悄风。芳径畔，小园中。秋花弹泪不成红。插天飞塔栖禅地，只有疏钟挂落虹。
鹧鸪天 和荃庵闻歌,清末民国初,何振岱,待诉飘零已皱眉。为谁吹怨玉参差。啼残菱镜花无赖，暝入纱棂烛不知。桑海换，百怀非。怜君白首听黄鹂。人间多少伤心事，莫但灵襟黦酒悲。
浪淘沙 海上初秋快晴，楼望,清末民国初,何振岱,楼阁上初阳。净绝秋光。晨清万影辨微茫。一叶飞过瞒不得，如蝶飘黄。节候已新凉。倚槛天长。神游五岳梦三湘。却展道书成晏坐，小炷炉香。
浣溪沙,清末民国初,何振岱,晓梦惺忪唤乍醒。花间燕子学春声。似言今日不曾晴。曙入窗灯分淡白，风吹帘竹漾空青。轻寒只隔小云屏。
减字木兰花 九月廿三夜营睡不成，枕上口占寄岚屏,清末民国初,何振岱,灯昏酒醒。听尽更钲愁倚枕。鼠啮残书。扶倦披衣起自驱。风敲林雨。滴碎离心天未曙。汝在天涯。我是居家似离家。
南乡子 新晴夜起见月,清末民国初,何振岱,帘雨乍无声。敛尽残寒始肯晴。单袷风光年少意，轻盈。入梦依然照眼明。睡近四更醒。花影离离月半庭。好景孤游成底趣，余生。虚负当时爱夜名。
烛影摇红 剪发词，为竹韵作,清末民国初,何振岱,并剪声酣，绺云镜里消何处。新妆争说入时多，薄绾惊非故。莺燕而今漫妒。沐凉风、香滋微露。垂垂齐项，试比龟兹，阿谁娟妩。省却晨梳，拢来一半轻如雾。褪红百匝谢巾绒，押得簪儿住。覆额犹存千缕。记髫年、花前三五。剩怜山色，螺髻依然，照人窗户。
绛都春 咏盆梅，寄示道之、翼之,清末民国初,何振岱,摇灯屏曲。袅一缕诗魂，和香来去。玉立癯身，寄托盆中无多土。掬泉漫入铜壶供，展病干、依然苍古。记锄明月，种成偏远，故园双树。重数。芳寻踪迹，疏篁外、冉冉绿鬟欹雾。晓梦斜街，旧日春寒怎生赋。深卮隔雪炉边句。问何似、瘦驴溪路。淡然吟对黄昏，横琴无语。
露华,清末民国初,何振岱,甃盆乍植，爱纤埃不受，比玉还明。信风尚远，微开都赖烘成。昔日蕊珠宫里，恰一枝、映雪盈盈。离魂冷，几番锦障，暗转啼莺。犹怜翠釭闲对，恁秀影无双，心拟仙灵。香愁水逝，月中梦落春庭。为谢灌畦邻叟，道种花、今已忘情。驴背稳，寻梅且上野亭。
应天长 题竹韵小影,清末民国初,何振岱,红衣紫筱，青屧绿芜，风光淡处闲立。望里画楼高耸，初阳盥晴色。沉吟久，烟缕碧。恁袅作、诗心无迹。映澄波、镜影盈盈，思静神适。访道话前因，按辔霄衢，年少杏园客。剩取慧根长在，今生自珍惜。簪花字，犀管笔。更细写、宝文珠笈。蕙炉畔、天接华鬘，梦倚云白。
洞仙歌 纪游,清末民国初,何振岱,凉秋胜会，望瀛洲天迥。风送蓬山落鳌顶。古松阴、一双仙鹤闲行，苔满径、四面都无人影。海柔波滟滟，晴绿流香，何处经声飘佛磬。一字几分禅，笑语亲承，当前意、漫分凡圣。却认作、迦陵妙音稀，道滚滚红尘，阿谁消领。
琐窗寒 北地秋深，月光如雪，凭栏寄咏，聊抒夜思,清末民国初,何振岱,擪笛吟边，停灯酒后，月高烟净。疏林水色，衬出空青天影。近二更、霜气棱棱，绝无过雁虚檐静。尽心怜夜好，翠帘欲启，画栏难凭。微莹。思持赠。念碧海秋深，素娥孤映。虫魂摇曳，怨傍衰梧金井。遍人间、离思萧凉，梦游也怯郊原迥。待暗香、暖动梅梢，倚斝亲瑶镜。
梦芙蓉 韬公招同八里台晓泛,清末民国初,何振岱,扁舟陪谢傅。折荷盘裹饭，葛巾容与。岸灯孤焰，明灭带渔户。采香红夥处。凄凄残夜风露。小枕兰舷，看低昂远嶂，青过小桥去。几转芦湾蓼溆。晓色前头，雪点斜行鹭。绿尽波宽，人隔凉烟语。柳丝贪瘦舞。寸心谁识花苦。漫怨横流，买水村结夏，应胜江南住。
如梦令 瓶中芍药正开，忽邮书至，封面写鹭江集美缄，意为竹韵所寄，启封则他氏书也,清末民国初,何振岱,封面墨痕多是。寄处题名也是。含笑映瓶枝，珍重凭灯亲启。非是。非是。抛却镫旁休视。
浣溪沙 元宵公园,清末民国初,何振岱,灯火星桥夜未阑。云边林翠落春寒。月痕恰画旧红栏。掩镜犹知霜鬓易，临觞始觉素心难。真疑天际似江干。
八声甘州 其一 题《饮水词》,清末民国初,何振岱,贮千生、灵谛作闲愁，入世恁悲凉。向孤中觅侣，欢中忏恨，不是佯狂。一卷鸾龙高唱，云际落宫商。天下知音者，玄鬓须霜。为想人间修证，但未成圣果，离合心伤。这遍身兰气，化恨定潇湘。算消磨、炉香窗月，有冰丝、捻泪待深偿。悠悠对、樽前蛉裸，漫自猜量。
八声甘州 其二 题纳兰容若小影,清末民国初,何振岱,淡无言、摊卷向风前，愁思带罗飏。是燕台骏影，乌衣词客，玉貌堂堂。弹指清音隐见，天气木樨凉。栏石回环处，无限思量。人世孤心难写，依银筝瑶瑟，怨峡啼湘。问一生窗月，离聚几炉香。者心盟、如今犹耿，算幽亭、绿水未曾荒。依稀见、独沉吟里，人隔斜阳。
齐天乐 乙亥燕山中秋，忆故里林家同竹韵看月,清末民国初,何振岱,林家台上招同过，冷冷茗鸥闲坐。露瓦飞萤，星河渡雁，月好层云初破。凭高天大。望双塔疏灯，小红禅火。废寺残钟，夜香未灺旧莲座。风光带愁无那。客窗还照影，屏背闲卧。梦里家山，离边语笑，想到冰轮西堕。君吟孰和。也听彻凉蛩，瓶蕤低亸。漫念燕京，恁萧寥似我。
水龙吟 送蕙愔南归，并寄超农,清末民国初,何振岱,思归却送人归，西风落叶长安道。归人自乐，怎知镜里，思归人老。桑柘松楸，三椽万卷，都萦怀抱。尽年年羁客，登山临水，只心羡、南飞鸟。还愧乡关书到。讯归期、几愆迟早。湖山俊赏，琴尊冷趣，离肠千搅。别后蒲团，吟边兰篆，各怜昏晓。算者般身世，去留随分，待怎生好。
齐天乐 画屏，和内子岚屏,清末民国初,何振岱,萧斋幽赏无多地，画屏最饶诗意。澹墨新痕，绡尘褪色，六曲斜排山字。清宵况味。爱旁挹樨香，中分虫思。净绝禅心，试题秋句不成绮。几回凭向倦里。簟纹围一角，薰尽沉水。梦远能穿，寒轻不隔，罗帐还垂凤尾。凉蟾乍坠。恰菊影欹欹，画伊灯背。耸与诗肩，夜深偏不睡。
满庭芳,清末民国初,何振岱,暖帽慵披，薰炉闲拥，细风暗递邻箫。院宽人静，况味胜僧寮。托螟残书几卷，青灯意、未减垂髫。疏林外，飞来旧月，著眼傍元宵。迢迢。欢事隔，樽前世换，梦里天遥。问老去心魂，更忍轻消。故里梅花休怨，吾衰矣、那恨春骄。沉吟久，拈须一笑，有句未无聊。
清平乐 菊影,清末民国初,何振岱,数枝幽映。画意诗情性。淡墨屏山斜又整。七载望中三径。清愁流作霜痕。背灯摇曳虫魂。醒醉商量无可，夜深小梦相温。
倦寻芳 灵峰寺梅花盛开，因循未往，枨触旧游,清末民国初,何振岱,小楼客思，人日风光，相对清惋。念念灵峰，红萼破寒初展。残雪钟边山远近，小诗驴背春深浅。待幽寻，只苍苔故径，别怀怎遣。记细舸、平湖才见。栏外回风，吹滟金线。觅梦虚亭，剩有冻禽凄断。空水青摇分袂影，高花间作听经伴。忍孤踪，傍芳栏，百回千转。
减字木兰花 初归,清末民国初,何振岱,离心禁惯。不信银荷花并灿。梦里犹疑。道是荒鸡旅夜时。人生厮守。只愿佳时常握手。何羡灵仙。输汝天涯即眼前。
水龙吟 题蕙愔鼓山灵源洞《戴笠听泉图》,清末民国初,何振岱,千林拥绿黏天，何来倩影空濛里。轻飘笠带，初停屧响，但闻流水。万玉争鸣，孤襟闲映，幽清无比。更溅寒霏雨，沉阴吹暝，看难辨，岩颠字。可是灵娥游戏。泻银潢、仙槎斜舣。龙吟鸟语，烟开潭静，石苍苔紫。忽地香过，花宫钟定，秋生松际。恁徘徊待拾，颓云一绺，归添青髻。
减字木兰花,清末民国初,何振岱,消沉已久。道是无痕偏觉有。天际来时。接目分明意尚疑。丝香吹麝。黄菊禅初清绝夜。好处多醒。一点残钟欲曙灯。
浣溪沙 仿赵彝斋双钩水仙，为道之寿,清末民国初,何振岱,辨寝中宵淡有痕。翠釭珠蕊照离魂。当年灵瑟记春恩。花气蒸云依旧石，水香弹雨不移盆。世情兀自落寒暄。
卖花声,清末民国初,何振岱,楼阁上晴曦。春睡浓时。琐窗忽地揭帘衣。知道玉蕤残梦转，甚恁沉思。苔径屧痕非。人影天涯。隔花镇日掩双扉。望断云帆山外暝，燕也归迟。
意难忘 盆兰为虫所伤，未几复茁。喜赋,清末民国初,何振岱,瑶苑仙真。度人天小劫，还茁灵根。映窗依旧月，倚石续前云。千种意，耿无言。相对越温存。费梦思，茎边叶底，几次逡巡。闲苔绿遍瓷盆。愧抛离十载，一溉无恩。恨多偏不怨，啼湿却留痕。湘水晓，楚烟昏。辛苦返香魂。忍负他，风寒酒醒，暗泽微闻。
柳梢青,清末民国初,何振岱,舍楫鸣箯。黎明入峡，人渡林颠。村市周遭，栅鸡圈彘，化外风烟。怎生梦到君边。望中路、云山万千。离合萍踪，只今江水，向后旻天。
望江南,清末民国初,何振岱,江干住，愁比水烟浓。朝见浪花遥处白，暮看渔火暗边红。消息隔飞鸿。思往迹，世事损欢悰。前后高楼分好月，东西翠竹引清风。说梦有凉蛩。
双瑞莲 题德愔韶年玉照,清末民国初,何振岱,炉香凝坐处。似天际新蟾，含辉初吐。韶华二八，早是大家风矩。写就千篇唐韵，付婉娈、文箫仙侣。羡比翼、紫鸾梦稳，三株芳树。不负慧福双修，指绕座听琴，成行儿女。心闲意好，画得姜张词句。信有烟云潜养，看镜里、朱颜长驻。翍呗偈、渐浣绮年情绪。
太常引 其一 古愁分韵，示诸同慨者,清末民国初,何振岱,楼深人静燕飞时。树密午阴迟。咒罢篆烟微。启心事、莲台早知。黄昏徙倚，萧风槭雨，母子耿相依。欲出却徘徊。任长尽、虚庭绿苔。
太常引 其二,清末民国初,何振岱,晓凉翠阁礼慈云。梵诵熟灵文。芳世老青春。恁辜负、蔷薇小园。无边画意，可能写得，流水古花源。市隐谢尘氛。只心上、经香暗闻。
小重山 其一,清末民国初,何振岱,摩尼真色无定居。甓湖春水满，隐神珠。夜香袅字上灯初。观心久，道气静团蒲。昨梦忒怜余。愁中双鬓雪，更清癯。起修书札托双鱼。殷勤问，将息近何如。
小重山 其二,清末民国初,何振岱,频岁家居多往还。晴窗常共饭，小盘桓。如何半月隔容颜。些儿路，远比几重山。且莫皱眉湾。朝朝询翠竹，报平安。千丝茧绪尽须删。萧清地，换了寸心闲。
买陂塘 其一 重阳后，浣桐挈子女之连城，寄赠,清末民国初,何振岱,甚匆匆、轻舟催发，蒲帆远影天际。宵呼比户相惊苦，离乱眼中何世。谁左计。恁萸菊良辰，斝酒何曾醉。遐征为底。剩千里将雏，灯前抚顶，骨肉自温慰。荒冈外。野水颓云一带。乡关回望迢递。西风黄叶同飘泊，那解秋人离思。休寄慨。祗旅箧无书，何以消闲晷。并愁觅睡。放客梦皋兰，吟消孤月，倚枕听边吹。
买陂塘 其二 浣桐书来，赋答,清末民国初,何振岱,甚年来、烟萧月瑟，百般风物非故。飘鸾泊凤天涯隔，相忆不成相顾。思泰宇。除妙翼迦陵，那庇无忧树。嗟君孤旅。尚念我衰年，魂摇意兀，寂寥滞乡土。谁予遣，不共蒲团衲侣。禅关消傍钟鼓。华颠仰屋丛残里，此道已违玄素。伤寡与。祗一脉芒馨，默寄存遥圃。幽怀孰语。待谱入湘弦，希声自写，怨哢谢鹦鹉。
一萼红 蝶,清末民国初,何振岱,隔帘栊。有春驹款款，闲衬夕阳红。绮性柔多，粉衣薄惯，前身元是幺虫。双飞也、成团忒好，怎瞥见、分翘又西东。冷苑裙罗，故王画本，漫话前踪。天与腰身不定，甚暂依寒叶，还掠芳丛。舞絮生涯，落花心绪，何堪诉向东风。叹飘零、年华轻逝，剩痴迷、一梦老秦宫。肯信冲霄皎鹤，千载乔松。
鹊桥仙 浣秋书云“秋初当理归舟”，赋此寄之以坚其约,清末民国初,何振岱,龙津犹远，雁风偏快，送到归人消息。尽教辛苦总谋归，忍衰鬓、思多添白。荔支欲上，藕花长好，天傍秋边晴碧。看看八月眼前来，笑这会、频翻星历。
满庭芳,清末民国初,何振岱,尘境风烟，衰年情绪，消领怎遣人知。古愁今恨，休写向琴丝。挨得众喧小息，凡缘外、探点玄机。无须问，欢悲异趣，与世总相遗。栖迟。如我愿，孱躯蛰影，默自禁持。任飘零逝水，梦杳书稀。留取孤光内照，有寥寂、便是佳时。炉香好，余生寄托，冷暖足因依。
霓裳中序第一 题林仲立先生女公子蕉琴女士遗墨,清末民国初,何振岱,灵心涌妙笔，淡写芳蕤工着色。底事啼痕暗湿。叹逝水韶光，散花遗迹。伤神有匹。映故帷、香冷秋夕。成孤负、缔缘恁好，世短尽堪惜。悽绝。而翁泪墨。想两鬓、吟添新白。红尘瑰宝易得。这离掌明珠，海宽怎觅。玉娥原小谪，试俯仰、人天咫尺。容辉在、心头长印，语笑几曾隔。
水龙吟 述怀,清末民国初,何振岱,商量结个茅庵，偏宜林壑清幽处。两边种竹，中间供养，白衣仙姥。日日龛前，心香一瓣，敲通斋鼓。仗慈云垂荫，有情眷属，都成了，莲天侣。人世愁风愁雨。尽豪华、浑无真趣。怎如这里，花凭泉溉，菜和云煮。梦也忘机，醒还礼佛，有欢无苦。便从今永矢，乘光扣寂，闻思如遇。
洞仙歌 为蕙愔写菊，并题,清末民国初,何振岱,幽闲疏淡，是秋人情性。写上生绡忒心肯。采香携句去，好处成猜，无限意、天壤何人消受。小池凭自照。瘦了容光，羞对芙蓉旧时镜。把酒向篱东，知自何生，孤根结、陶家三径。便拼取、襟期镇相怜，度世外黄昏，月凉风定。
渡江云 送浣桐之兰州,清末民国初,何振岱,金城西北郡，夕阳紫色，番马不鞍鞯。君行何处是，貉管羌笳，驿店正霜天。征程自苦，好计日、笑语樽前。须一往、囊收佳句，关势大河连。频年。刀环系望，蟢子猜占，恨梦中人远。恁此会、飞轺翼迅，茂树珠联。衣尘合倩山光洗，照皋兰、镜月重圆。时忆我，江鳞常附瑶笺。
月华清 为友人题所得《梅花仕女图》,清末民国初,何振岱,檐铎飏风，山钟摇暝，细寒飘香庭院。笼月梅梢，隐照云鬟新绾。幂淡烟、并影婵娟，问玉色、花光怎辨。凝盼。有十分幽思，只摹一半。折取疏英亲撚。恁薄笑嫣然，逢春非远。远也皆春，漫悔青鞋苍藓。布勾芒、大地芳蕤，总扫尽、玉龙哀怨。谁见。自枝南枝北，低回吟遍。
瑞鹤仙 春阴,清末民国初,何振岱,刚逢寒食节，奈天气阴沉，侵晨疑雨。梁间燕儿语。叹何曾、知道恨人心绪。梨花半树。早吹雪、墙根无数。自烟芜延翠，山城一片，乱愁怎赋。闲度。频年乡国，啼损芳魂，杜鹃声楚。青词暗诉。琼天远，怕无据。算沟冰凝冷，薰风消息，望里聊同延伫。且拈杯、过了清明，换晴也许。
浣溪沙 蕙因函述诵经有祷，因用函中语四字，得一小词,清末民国初,何振岱,金磬檀鱼小戒坛。毫光随念到乡山。晨昏密祷是平安。泪在声先珠隐见，心将香结字回环。长凭愿力驻衰颜。
瑞鹤仙 吴世嫂五十初度赋祝,清末民国初,何振岱,灵飞飏大绶，看披拂祥云，庄严金母。森森慈竹茂，恁抽枝舒叶，冰霜经后。承颜献酒，正滟碧、花前大斗。数年华刚半，春韶为卜，北堂长寿。回道篝灯风雨，荻笔辛勤，六书亲授。携金镂石，循教也，尽能彀。是天酬贞节，斓斑成队，锡与庥和气候。拟遵生、泰上成鸠，窈心永懋。
百字令,清末民国初,何振岱,一灯摇焰，正栖寒片幕，灵筵萧寂。欲接幽魂来往路，苦向空中寻觅。綷縩仙衣，鸾骖谁引，目断霜天碧。旧恩波逝，可怜今世长隔。才信独夜偏长，愁多睡少，身似他乡客。衔瓦残蟾怜我瘦，也作凄凉颜色。如海孤更，无心还问，迟早窗纱白。镜形看影，经春都是悽恻。
满庭芳 春晚客居，感悼自遣,清末民国初,何振岱,欲暝层阴，无欢孤我，客居早掩重门。楝花风峭，如梦过残春。一晌支颐念往，梨花雨、摇荡芳魂。些微淡，如人瘦减，却是旧灯痕。前尘。都撇了，药烟病榻，粉泪罗巾。尽淘愁刬恨，总是酸辛。漫信寻常燕子，能商略、别后黄昏。空惆怅，青琴驷雾，琼岛杳灵真。
临江仙 治圃不成，书感,清末民国初,何振岱,频剪当阶繁草，自牵补屋青萝。衰年心力暗消磨。愁蛩吟怨，何事满墙莎。新柳柔飏堤畔，乔松憔悴岩阿。蠡泉撮土奈春何。争如静处，闲坐眄庭柯。
南乡子 其一,清末民国初,何振岱,不寐拥重衾。百事悲欢尽到心。醒眼看天容易倦，怎禁。烛冷香消更夜深。弦断剩闲琴。已矣伊人指上音。几阵啁啾倾耳听，空林。斜月凄风叫暗禽。
南乡子 其二,清末民国初,何振岱,何物譬形神。结发夫妻总一身。同苦齐甘生已定，相亲。老去鳏居是半人。萧冷度昏晨。镜里灯前记笑颦。有尽欢情无限恨，轻分。水逝花飞万迹陈。
月下笛 旧房,清末民国初,何振岱,听久无声，看如有影，阴天初夕。搴帷悄立。早搬移旧床席。故衫敝袷存留着，认唾点、啼痕疏密。痛双身成只，昏尘掩镜，暗灯摇壁。踪迹。空追忆。只苦海匆忙，负伊岑寂。睁睁默默。多时孤坐垂膝。病中言语分明甚，道爱我、般般爱惜。这声影、只依稀，老泪怎生揾得。
南乡子 七月廿三夜小集,清末民国初,何振岱,病骨苦骄阳。居起怎寻避暑方。毕竟南窗宜小坐，移床。恰有天风送细凉。约客共杯觞。无月围灯意自长。坐过二更归未晚，思量。别后秋深更断肠。
珍珠帘 韵松燕山重九小影,清末民国初,何振岱,七千里外瑶华影，恁亭亭、妥向湘筠帘底。纤手袖罗垂，似微闻环佩。茱菊风光重九好，写几点、燕山晴翠。凝睇。正雁带声过，碧霄无际。应是阆苑词仙，度红尘小劫，拈愁还理。旧梦谱银箫，落清歌云背。伫立风前明玉树，爱自署、璇闺芳字。闲对。合供傍莲龛，莲炉烟细。
双双燕,清末民国初,何振岱,考功旧卷，恁情味辛酸，那堪重把。悲来念著，又费泪痕如泻。君道伊家错嫁。便不错、怎生抛下。凭教呕尽心肝，总有沉哀难写。侬也。离愁暗惹。恨好梦轻消，烛灰香灺。今生明月，更誓来生良夜。休问恩缘真假。只长记、尊前花下。许多默旨深言，记着都应如乍。
鹧鸪天 怡儿奉毳被，喜赋,清末民国初,何振岱,老拥重衾暖尚微。却须毳被敌寒威。随身转侧浑无缝，温梦轻柔若有依。孤枕夜，太悽迷。霜风吹月下房帷。今宵春透梅花骨，笑口频开有阿儿。
卖花声,清末民国初,何振岱,养梦掩纱帷。一枕闲欹。不教愁绪入玄思。自媚凉魂安稳睡，小病偏宜。晚雨只空阶。花瘦于诗。人间幽独是仙姿。说与翠灯应未解，此意秋知。
南乡子 花朝小集，视蕙因,清末民国初,何振岱,漫说爱风光。苦里营欢略举觞。天气人情浑近似，猜量。帘际轻阴带薄阳。离绪不成芳。吟瘦梨花更海棠。强为韶华消一醉，倘佯。来未多时去又忙。
买陂塘 题明水小影,清末民国初,何振岱,问斯人、几生灵气，修来才慧如许。分明五彩文鸾影，曾见并巢珠树。时不与。蓦一剪金风，划断黄姑蒲。蜀都羁旅。剩珊管花新，纱帷灯灿，微吟永离绪。西征地，指点摩围山树。蒲帆远挂江雨。巴流会作弯环字，也似回肠难诉。尘世苦。须解道、啼痕欢迹皆无据。心销蕙炷。约旧梦东风，今生明月，闲淡入玄趣。
春从天上来 题邵母郭太夫人《机灯课子图》，并祝八十正寿,清末民国初,何振岱,风雨篝灯。记旧屋鸣机，毗舍曾闻。稚儿旁读，也到宵分。一丝一缕慈恩。只而今话着，那时事、多少精勤。感天心，对檐梅数点，含笑重巡。钲歌寿人都荔，喜大耋堂前，婉娩晨昏。曼衍鱼龙，葳蕤兰蕙，齐来佐奉华樽。念人生有母，连城重、寸晷堪珍。好斓斑，博萱颜莞尔，帷幄长春。
醉花阴,清末民国初,何振岱,守着灯儿红一颗。独自西窗坐。没得素心人，欲说无聊，只有梅花我。今宵真个能来么。奈梦都难做。比月旧时圆，钩起离愁，不醉如何躲。
珍珠帘 薛生念娟以焚香读词为题赋词抒意。浣桐和之，予亦能继作,清末民国初,何振岱,著人芳绪何绵渺。漾丝香、帘底和烟斜袅。展卷动悲风，恍鸣涛松杪。写就瑶笺谁处寄，任过雁、层云声杳。吟绕。似旧日房栊，惯薰龙脑。孤坐尚拥深炉，爱神游宙合，气含燕赵。门外雪花飞，误隔棂蟾皎。颂蕙骚兰原托兴，只养取、虚襟尘表。夜悄。恁倦枕忘眠，甚天难晓。
浣溪沙 辛未春日柏园看牡丹,清末民国初,何振岱,远近秾花散异香。轻风送过小池塘。几丝还染客衣裳。紫燕双翻飘暗语，金釭五色压浮光。晚寒都集曲栏旁。
露华 其一 史馆榆叶梅和闰庵，用碧山平韵,清末民国初,奭良,踏青人懒，恰峭风吹得，困损春魂。不分明处，犹余一缕芳痕。尽有浮花浪蕊，是几番、嫁杏拖裙。浑未觉，东皇有意，潜与移根。凄清低颦敛靥，似新入平阳，退处长门。溶溶淡月，能消几度黄昏。坐对繁英薄媚，只莫忘、流水孤村。春去也，斜阳一抹断云。
露华 其二 和闰庵堂，用碧山仄韵,清末民国初,奭良,亚枝蕊坼。怎一晌匀回，旧日颜色。翠葆细含，偏有夭红萦拂。寂寥分掷墙阴，撩乱又穿窗格。珊珊意，严妆薄施，细认天骨。凭栏无限心恻。倘奏乞通明，留住冰魄。簇拥嫩香，蜂蝶忍便轻摘。可爱有限韶光，欲倩画工图出。凝睇久，移尊饯春也得。
摸鱼子 题四弟莘吾秋日山居图,清末民国初,奭良,甚秋容、彫疏满眼，山中宜适晨暝。蓬蓬如齐攒云树，野卉小红低映。霜信冷。试信步幽寻，微渺寥天净。闲居漫兴。只采药林深，寻碑寺古，淡趣略相等。秋声紧。一片枫林槲影。西风吹入寒劲。空中描取仙人境，那有玉楼银井。君记省。图不尽、回黄转绿无穷景。流光莫定。尽屋角摊书，墙头漉酒，祝尔睡乡静。
绕佛阁 四弟游西山回，告余雨中看山，有似画者，有不似画者。余爱其语，为谱此解,清末民国初,奭良,意行径至。层壁峭立，浓翠新洗。断崖如咫。此身恍置，荆关画图里。倚天极视。平野绣错，村舍烟起。西望如此。切休东顾，苍苍怎凝睇。徙倚。众峰逼。比较丹青浑不似。泼墨点皴，犹嫌含笔细。倘霁后重游，宜若明绮。阿连高致。便刺取粗文，刻画颠米。乞山灵、近移窗几。
洞仙歌 其一 念台先生海天旭日砚，裔孙海门绘图，属题,清末民国初,奭良,韩陵片石，去名贤未远。且做人闲鼎彝看。忒煞坚、耐他磨了还磨，谁比似、只玉带遥遥作伴。留传都有意，付与云礽，慷慨乘城伴危难。拂拭莫开帘，咫尺图中，海波沸、日光幽黯。属木石、吴儿莫轻题，怕青针穿时，素笺难浣。
瑶华 赵尚书家昙花,清末民国初,奭良,日边仙种，海上移来，刚到天中见。夜沈沈候，有双双、雪蕊歘开徐敛。金尊罢宴，恰点缀、疏帘低槛。素心人、坐对怡然，钩月初临影浅。小盆丰叶敷腴，似青琐轻摇，粉团微颤。频催明镜差解意，留得新妆半面。幽香晴逗，分一缕、飘飏鼻观。祝年年、应节同心，刻画玉真圆满。
满庭芳 孟晋招饮淀园,清末民国初,奭良,雨浥轻尘，风吹淡馥，一湾流水田田。亭亭红萼，翠盖滴珠圆。胜赏偏逢夏健，陪游屐、蒲箑都捐。濠梁兴，引车虚左，一似信陵贤。西园。初识路，东阡北陌，第五桥南。有幽篁结霭，老树参天。散坐听诗读画，萧闲趣、雅称林泉。飞溅急，碧筒劝酒，归去冷云偏。
祝英台近 题砚，为伯絧,清末民国初,奭良,水晶帘，青玉案，纤玉揭红衽。谱入瑶琴，香散墨花沁。谁将写韵轩中，曝书亭上，分一段、碧溪珍品。彩云暝。金椀散落人闲，蕉叶坠花窨。赖有封胡，什袭缀题咏。描来凤咮真形，龙宾余沈，好料理、画眉春永。
探芳讯 上日立春次闰庵韵,清末民国初,奭良,早春茜。怎大地阳和，峭风吹换。更六花飞舞，向炉不知暖。瞢腾倚醉趁椒盘，连举红螺盏。说良辰、逝水年华，岁朝频见。无语暗心转。记洗甲银河，捷书曾盼。负了韶光，踏枝鹊，处堂燕。开灯时节依稀近，柳眉花眼。问山中，历日都忘早晚。
月下笛 和樊山，次韵,清末民国初,奭良,老而放颠，相逢又得，北来孝穆。回黄转绿。春在城南杜曲。问瑶光、何时散花，听檀槽、有人似玉。信天然丽质，瞥然得睹。慰此茕独。自怜阳五。尚游戏人间，意行无触。吴笺十幅。输与伊人空谷。笑虞山、高哦绛云，诗成只有如是读。尽闲情，待续子夜曲。与君秉烛。
霓裳中序第一 和樊山韵,清末民国初,奭良,菩提子未结。瞥眼年华挨到百，棕拂蒲团静绝。便削了青螺，泠泠习习。冰肌欺雪。更圆姿、能替新月。鸳鸯字、尽教如梦，不惜梵天隔。听澈。鹤声一一。妙悟得、女儿心迹。春闺原自隐切。问汉水穿珠，澧浦遗褋。至情谁个阕。愿他日、双飞双宿。双蛾细、佛前稽首，双影菜花蝶。
绛都春 和樊山韵,清末民国初,奭良,无情有恨。空竦动汉廷，更无人问。七宝锦车，万里青山催红粉。苎萝尚接吴宫近。怎送入、穹庐枕枕。生来绰约，奈何薄命，欲将谁愠。能令。异时佳丽，借歌舞传出，天人神韵。一曲琵琶，划断哀弦双珠迸。丰容靓饰眉峰晕。是孰教、昭阳无分。古来多少难言，付谁修整。
木兰花慢 和樊山,清末民国初,奭良,慧心何婀娜，一向道，女儿身。怎乍市吴钩，学登吉莫，异样精神。行行。关山迢递，更朔方、身手不犹人。尽自高歌曼舞，都忘伫苦停辛。横嗔。万灶忽云屯。一矢扫胡尘。问楼兰降未，铙笳竞奏，顾影含颦。逡巡。貂蝉卸了，觑英姿、艳质总难分。飒爽锦衣花帽，娇憨翠羽红巾。
念奴娇 荷花，和孟晋，用白石韵,清末民国初,奭良,亭亭绝艳，是玉真生日，适来俊侣。徙倚疏廊擎翠盖，折取觥筹无数。白鹭低窥，红蜻小立，碎滴芭蕉雨。冷香浮动，擘笺争拾新句。野旷依近连昌，衣云鬓影，一任人来去。斜傍钓矶撑小艇，隐隐菱歌遥浦。碧水三弓，珠帘一桁，合作浮家住。凌波含睇，御风如导前路。
烛影摇红 乙丑正月和闰庵韵,清末民国初,奭良,怕说春朝，野风摇曳欺人老。莺啾燕唧耳边新，悔不埋头早。觅取黑甜幽杳。又平林、群鸦闹晓。情恰似、嫠妇孤舟，家山梦绕。懒去巡檐，隔篱花影知多少。红稀绿暗不禁寒，秀茁墙隅草。欲觉何曾睡觉。旧巢痕、微茫尽扫。杜鹃安在，只有绵蛮，依人飞鸟。
水调歌头 昙花第二词,清末民国初,奭良,四座且无语，听我说昙花。芭蕉栀子肥大，盆盎簇横斜。移自祗陀林里，安在亚阑干侧，剡剡起光华。如熟五斗米，似驾七香车。更月琯，送风信，促流霞。依旧青苞玉蕊，觉性逗灵芽。闻道仙人七七，又有石家醋醋，狡狯弄丹砂。宝相乍圆满，羯鼓不须挝。
醉太平 昙花第三词，用宋人独木桥体,清末民国初,奭良,凌波藕花。隔篱菜花。如何曼陀罗花。解逢时作花。垂璎似花。仰盂吐花。十年重插宫花。共含饴赏花。
雨淋铃 为汪仲虎题晓风填词图,清末民国初,奭良,骚人余韵。隔几朝暮，仙掌犹近。浮名换了，何似浅斟低唱，小红轻趁。绿岸垂杨，恍白石、碧山相衬。问昔年、秀句珠联，陇客犹传井华喷。念浮生、离合无凭准。指琼楼、旧有仙人引。倾杯更调新曲，幽咽处、莫侵青鬓。潭水千寻，笑语桃花，误了偕隐。怎残月、向晓风吹，梦过巢痕稳。
祝英台近,清末民国初,奭良,晚风凉，残月淡。惆怅玉人远。弱柳长条，垂处画楼掩。那时唤渡菱塘，行歌蓼岸，曾载取、巫山一段。镜台畔。片玉横著，金荃分笺翠眉展。牙拍轻擎，好句教郎占。从来艳福难消，闲情易惹，却写作、曼吟行卷。
高阳台 其一 残雪，用叔夏韵,清末民国初,奭良,鸳瓦犹明，猊炉欲烬，野桥凄断渔船。能几时留，尖风勒过残年。飘尘掩尽晶莹质，傍墙阴、攒簇堪怜。却依然。沟水流澌，禁树笼烟。当初散漫天花舞，尽粉妆绮阁，玉甃银川。淡月而今，垂光不到楼边。遥山晴望时明灭，噤余寒、倚醉无眠。更开帘。尚印飞鸿，莫冻啼鹃。
高阳台 其二 唐花，用中仙韵,清末民国初,奭良,矮树烘云，翘枝浥露，便宜六琯吹葭。春意盈盈，重来不到田家。油窗安向南荣好，浅薰炉、锦幔低遮。衬银幡、帘影参差，烛影横斜。龙泉古盎中庭静，有旁嵌白石，细碾圆沙。竞说长春，拼成一段芳华。繁英斗艳幽香浅，问东君、可遍天涯。只连昌、无数雕栏，无数名花。
水调歌头 其一,清末民国初,奭良,腕底有奇鬼，得句不能仙。先生招我以酒，有酒便陶然。颇笑终南老魅，忘了当年毷氉，多时在人闲。急取兕觥酌，随入竹林眠。夜漏沈，天步迥，月钩连。三尺安在，嘻嘻出出遍人寰。长此摇头闭目，一任生吞活剥，孤负玉杯圆。倩汝绿章奏，黄土试重抟。
水调歌头 其二,清末民国初,奭良,似踞灶觚听，请脱醉中仙。抚剑作色疾视，一笑岂其然。且问酒星何在，遮莫罡风吹散，瞻望斗牛闲。世事不知许，归去抱头眠。卓家畔，陶家侧，境相连。梦中大噱，梦闻钧旨下人寰。尽尔金迷纸醉，逐处琼林祗树，腰橐十分圆。罔两各欢喜，叉手不须抟。
鹊桥仙 寿次丈六十,清末民国初,奭良,不唱笙歌，不延棋履。只一幅、仁组义织。大椿岁月正灵长，刚到了、初桄福地。枣大如瓜，芝圆似笠。问那及、公门桃李。蜀川周叟浙川王，恰有个、前修比例。
蝶恋花 其一 题罗汉卷，为篯孙,清末民国初,奭良,梵相蛮笺谁染就。不是休师，定出公麟手。极乐国人多隐秀。敷腴不似观河皱。宝网交光雄力厚。杯渡东来，那计罡风陡。昨夜雪山狮子吼。须臾变化成苍狗。
蝶恋花 其二,清末民国初,奭良,离却鸡园依鹫苑。多谢宾罗，屈作桃觞伴。银合药脂香雨泫。因缘许被坡仙羡。十地圆观须慧眼。净业难逢，钵戏时时换。写影瀛洲差自健。低眉又见蓬莱浅。
寿楼春 新甫学士八旬双寿，重谐花烛，倚声奉祝,清末民国初,奭良,逢良辰清和。恰双星挈手，重渡银河。试望天南鸳浦，老人星过。思往事，扬长歌。是几番、宾筵傞傞。正锦烛金尊，饮渌频问夜如何。清芬扇，高门。尽名如绮里，福胜频罗。共道秦川名族，谢庭才娥。青鬓换，丹颜酡。喜白华、郎君鸣珂。更回首妆楼，凭人戏呼春梦婆。
二郎神 题邵倬庵画佛扇,清末民国初,奭良,飘然瓶拂。万里流杯稳渡。孤树拥身云莫是，祗陀林不，精蓝何处。解识众生无量苦，尽指点、苍乌白鹄。广长舌、声闻圆觉，四万八千都悟。常住。鹿苑含香，鸡园却步。怕罡风、向恒河吹，乞一滴、四天花雨。交光网里琉璃影，聆名理、湛深支许。料少钝根人，莲社花开，轻参法侣。
西施 题仲恕芦雁画扇,清末民国初,奭良,西风拍拍响圆沙。汀雁晚排衙。浓云矗起，晕月未全遮。大泽漂摇，也被人窥得，信笔点欹斜。萧萧渐有秋来意，红蓼按，白蘋花。哀弦武阳，倦羽托蒹葭。尽有团瓢，试学营巢燕，安稳便为家。
酷相思 题画竹,清末民国初,奭良,垞北垞南烟似雾。直迷入、湘江路。浑不觉、连宵风战雨。风过也、潇潇暮。雨过也、潇潇暮。一片幽篁幽绝处。记听得、幽人语。指绿合、青斜春且住。根深也、前朝树。根浅也、前朝树。
醉太平 仲恕赠石章印泥,清末民国初,奭良,秦草汉章。丹泥玉浆。盛之粉白瓷缸。令毛锥有光。乌衣小郎。旁书数行。文房曲曲相将。只涂鸦怎当。
望海潮 送羡韩莅沪,清末民国初,奭良,骑鹤扬州，骖鸾桂管，古来无此皇华。露冕行春韶肆夏，争传屈宋排衙。按部却鸣笳。有鲛人卉服，蛮女香车。估客田更，齐瞻马首，颂驺牙。勋名早遍天涯。记支机石畔，两度乘槎。旌节花开，丝纶簿领，前尘鸿爪参差。海涌赤城霞。看赕钱纳秸，彩笔笼纱。舆诵连江，从今昼锦属谁家。
传言玉女 为篯孙题唐砖,清末民国初,奭良,古镜交螭，宫院日高风细。内江装束，满珠钿翠珥。玉立亭亭，合著绣裙摇曳。苦心识别，人司一事。头纲雪乳，鼓风炉，银铫子。煎成蟹眼，是中泠活水。竛竮四美，难得明眸皓齿。主人珍重，为存古制。
浣溪纱 题伯絧扇,清末民国初,奭良,窃国羞人普六坚。梵尼尚祝早生天。给孤说法甚因缘。猫鬼已如山鬼厉，大虫坐待小虫险。茫茫何地供旃檀。
醉太平 前题,清末民国初,奭良,人耶佛耶。随耶堕耶。近朱赤者墨耶。抑混沌凿耶。须弥大耶。芥子弱耶。代之大匠斲耶。是笔力卓耶。
高阳台,清末民国初,奭良,避地郊坰，怡情篇籍，遥思玉局当年。晶宇琼楼，怎知人在高寒。沙堤绣戟浑抛却，只行吟、徙倚林泉。最缠绵。细柳新蒲，写入涛笺。西园会与陪觞咏，爱一泓水碧，万柄荷鲜。闲过招提，俊游考古流连。文人例有争墩习，妙亭平、绮语珠联。重开缄。如和陶诗，如遇坡仙。
偷声木兰花 其一 题石船画兰,清末民国初,奭良,生绡淡扫拖蓝浅。蕊嫩花香初破绽。斗室清幽。五月轻阴水国秋。光风乍转新标置。密叶长条青欲滴。湘水西流。拨入琴操动客愁。
偷声木兰花 其二 前题,清末民国初,奭良,同心赖有仙芝九。纫佩衔珠犹在否。莫付黄磁。错把菖蒲当作伊。茅斋记试云蓝纸。屈指星躔三十易。依旧花枝。一霎春秋蟪蛄知。
满江红 其一 送孟晋使俄,清末民国初,奭良,天外嬉遨，人闲事、壮游无比。持节处、人人争道，中朝第一。倚汉初瞻旌旆异，过秦不觉河山坼。廿年中、三度采风来，周南北。黄金辔，王尊叱。青油幕，宣明唶。只支机风景，有殊曩昔。突厥比邻皆旧戚，呼韩分部观新立。更遐方、风物纪輶轩，如椽笔。
满江红 其二 前题,清末民国初,奭良,万里追锋，似周道、平平如砥。经过处、恶溪衔渡，流沙同轨。斜日瀛洲曾击楫，秋风大漠新开邸。望汉官、威重几时来，跂而视。袒帷驻，经营始。樽俎事，规模侈。只题桥司马，别生感喟。辽鹤重来城郭是，天狼何日干戈洗。待闲中、望远一吟哦，传笺寄。
传言玉女 题卿怜卷子,清末民国初,奭良,一朵行云，无那斜风摇拨。霏烟团雪，总难逢熨贴。出水芙蓉，错了暄春时节。圣湖楼畔，曾笼寒月。华堂轻入，祝长年，如意贴。雕梁玉燕，又经秋长别。裁霞曳绣，禁得几番抛撇。多情画史，为留香屑。
江南春 雷峰塔圮，有藏经焉。伯絅属题,清末民国初,奭良,浮图矗立临湖水，此中真如百万纸。写经人正在摩诃，皓腕银钩洛神体。孱王恰与兴王值，徼福空王托奇制。江南处士为长吁，埏埴香姜徒尔为。罡风吹，拽到地，经过九百余年矣。玉人当日修庆礼，相礼宫娥绕珠翠。花蕊求仙托禖祀，等是伤心可怜子。湖山大去竟何时，祗园尊者知不知。
凤凰阁 送周时中公子出使美洲,清末民国初,奭良,径嬉游海外，东风吹处。片帆万里等闲渡。羡尔搦毫芸馆，著裤戎幕。总一一、眉峰飞舞。祛卢学罢，便去从容樽俎。向人侈口作蛮语。年少也，数瓜期、也只炊许。更示我、蘋洲渔谱。
满路花 馆中春集遇雪,清末民国初,奭良,椒花献岁初，柳絮连朝洒。青阳乍、转把天悭泻。寒催兽炭，深欲平鸳瓦。行行逐宝马。出门一望，琼瑶无际高下。簪裾遥集，芸馆开春社。峭风吹、一晌吹晴者。阳春拂就，太史信风雅。人日添佳话。丹青流布，霜髯四皓须写。
瑞雪浓慢,清末民国初,奭良,嫩寒破晓，朔风连番，滕六恼人投刺。冻鸦觅粟，积素广庭，引觞渐起渴睡。梅香发未，待诵半树，园林舌秘。耸玉楼，借毛锥电墨，作泼胡戏。暮烟沉，和霭滞。变迁信、有此人闲世。几炉香烬，窗竹佩摇，斗室下帘深邃。号寒隔远，几会听、农夫说瑞。有时朝日曈曈，曝檐徙倚。
南浦 春草，用玉田韵,清末民国初,奭良,春色漾平芜，绿芊芊、一晌暄风吹晓。遥望浅笼烟，盘鹰地、野火荒痕全扫。踏青人去，软泥刚印弓鞋小。雨后蓬生窗外满，却忆畹兰湘草。几时翠遍裙腰，想匆匆、寒食过了。含润土花香，铺茵嫩、低祝马蹄休到。嫣红尚渺。短桥流水游蜂悄。庭户无人门寂寂，新展绿阴多少。
沁园春 病中作,清末民国初,奭良,荆棘余生，忧来百端，病亦戏予。忆髫年羸弱，时亲药裹，名场毷氉，空逐公车。门荫除官，牵丝黄绶，窃禄东都十载余。因风便，便频登启事，渐即康衢。乘边竞重储胥。愧曲突徙薪计尚疏。笑鸥波浩荡，几同传舍，蠹鱼纠结，又校官书。少也多愁，老而善病，七十光阴过隙驹。酸甜味，倘逢人巧算，细与乘除。
永遇乐 坡公生日题孙雪居笠屐图,清末民国初,奭良,昔日黄楼，逢公生日，曾荐尊俎。十八年来，灰飞烟灭，最凄凉难诉。南飞鹤影，孤鸿缥缈，劳尔蝎磨朝暮。自覃溪、焚香授简，竞说雪堂椒醑。仓山荒伧，三投解未，也学新安浪语。新法难言，新诗莫咏，海外聊容与。天才飒爽，儒林文苑，收缚一生不住。只赢得、芒鞋箬笠，流传画谱。
兰陵王 柳,清末民国初,奭良,小园廓。新绿墙头濯濯。光风转、何处暗吹，直展轻阴到楼角。春寒气已薄。翩若双鹂影掠。凭栏望、朝霭暮烟，谁倚吟筇去行乐。柔荑正跗萼。待雨过千丝，风飏重络。桃溪棠坞交相错。看浅草铺翠，煖波皴碧，韶光葱茜应素约。染衣又如昨。东郭。试寻索。指隐约楼台，三两鸠鹊，晴丝渐欲沾篱落。趁一抹斜阳，半空零泊。红英偕坠，似燕舞，费扑捉。
天香 芍药,清末民国初,奭良,叶罥清疏，花房掩覆，重重密密相值。粉白含娇，绯红吐艳，只少映阶瑶碧。雕栏错列，浑不减、朝酣春色。金带围开何处，乌纱人正难得。别苑衣云似织。雨廉纤、暗尘新浥。素手折来休伴，泽兰轻掷。闲向丰台访觅。有当日、西施采芳迹。一路香风，吟边鬓隙。
春风袅娜 和闰庵词，星樵,清末民国初,奭良,正瞢腾岁月，底处销愁。金奏急，笛声柔。看秦云冉冉，和风袅袅，花团爨末，菊部班头。中有一人，惠而好我，情在歌喉低处留。春事刚逢九旬过，秋波一转大千收。无奈彩云易散，风流顿歇，阳关长、只索休休。休倚柱，莫抛球。非关缱绻，不是绸缪。知己难逢，千金难买，国香何在，百卉何稠。素心人偶，是三都妙手，行吟立望，新月如钩。
隔浦莲近拍 谢仲恕画扇,清末民国初,奭良,方山居士画扇。快似并州剪。左右修篁时，其闲有、峥嵘观。苔披滑点点。苍龙藓。掉尾青鸾璨。翠雯展。连蜷虎伏，几听风雨酣战。万竿摇绿，彷佛到、潇湘岸。有客无言冷处看。转眼。难君齐下双管。
碧牡丹 题四弟画扇,清末民国初,奭良,不觉山行曲。数桁树，沿坡麓。远望浮烟，近绕孤村浓绿。云起看山，似翠鬟初沐。路横斜，石攒簇。扣茅屋。试括田家趣。寻山果，摘园蔌。鸟雀喧晴，一卷楚辞闲读。尽有闲田，种几丛秋菊。耦而耕，一生足。
喝火令 题扇,清末民国初,奭良,砑纸调铅粉，凝妆却翠钿。不知雕饰本天然。祝取千红万紫让伊先。华月三更影，行云一朵鲜。春光已是十分妍。记否银丸晶烛在当年。记否当年，百花头上意绵绵。
殢人娇 题并蒂芙蓉卷子,清末民国初,奭良,仙种移来，近水自然修洁。曾几日、合欢带结。罗浮凤茧，化蹁跹双蝶。是作伴菱花，肯同桃叶。晓日初笼，绛云低裛。可禁得、露华摇拽。娟娟斗艳，似牟珠衔接。快到了桂枝，向人香烈。
八声甘州 题机影图,清末民国初,奭良,抚婴倪儋耳路八千，襁负怎归来。只苍头黄犬，般散趯跳，水阻山挨。觅得浮家暂伏，蓬筚隐城隈。夜绩何时歇，灯烬频催。郑重青毡故物，听书声乍绩，杼影长陪。说劬劳往事，风木有余哀。莫更提、万钟五鼎，念家山、鹤影一徘徊。泷冈表，何时磨泐，照耀珠崖。
寿楼春 寿慕韩，时寓津门,清末民国初,奭良,长松天崇隆。历肤云泰岱，膏雨岐丰。自有夷吾江左，坐人春风。丹水上，青门东。是意行、羁栖游骢。合雁户徯童。鹰师海客，翘首望归鸿。韶光艳，花香浓。看灵椿倚翠，文杏吹红。最好清阴鸣鹤，俊游乘龙。门阀贵，金芝封。更一堂、芄兰葱葱。十年黑头公。生申具瞻维岳嵩。
水龙吟 铜官感旧图，曼仙征咏，敬赋,清末民国初,奭良,当年羽扇风流，一场蕉鹿谁能记。芦花深处，溪湾几曲，水平如坻。缓带风飘，悬旌日落，轩然波起。是何人行侠，中流转手，三语掾，千钧系。云母山前重过，听淙淙、石声犹是。扁舟容与，长年问讯，官今余几。遥指江潭，散垂烟柳，树犹如此。尽婆娑老子，呼儿进酒，语封侯事。
永遇乐 题熊襄悯狱中诗卷,清末民国初,奭良,一障乘边，是何人者，目光如炬。盛诩天骄，尊忘天汉，良工心独苦。请来缯絮，不期犁扫，于法宜征对簿。闻当日，九重嗟异，刘季无此大度。奉春往事，料敌兵形势，汉廷谁及齐虏。自古筹边，庞言多败，哙等难为伍。十年冉冉，臣言可按，无那鼎湖龙去。公行矣，犹遗翠墨，曝光海宇。
拜星月慢 乙丑七夕和闰庵,清末民国初,奭良,大地风停，初更人定，却也神仙色喜。瓜果中庭，料人家无几。隔河望几度，俄延锦旆。鸾驭莫辨，银河鹊尾。手赠支机，更何人提起。笑唐宫、秘定长生誓。长生了、又有何滋味。昔日百万天钱，早珠沈波底。祝双星、安稳浑无计。痴儿女、乞巧缘何事。待脉脉、绣出霞雯，只相思成字。
惜黄花慢 展重阳，和无悔韵,清末民国初,奭良,记插茱萸。只几朝黯淡，不似当初。寄怀篱萼，懒同醉令，探芳水蕊，冷到仙逋。对花十日那无酒，更簪否、莫漫愁沽。缓近垆。曝檐著絮，也抵衣租。登临莫向昆湖。任草虫自语，暮雁相呼。碧天如沐，坐迷菜蝶，金风乍紧，谁觅莼鲈。苦吟未觉浮鸥蹙，倚残醉、歌罢乌乌。客笑扶。茅檐底处烘炉。
珍珠帘 丁卯上日闰庵函讯，词以报之,清末民国初,奭良,饧箫不道闲庭陛。饮屠苏、已是香山婪尾。晴旭半窗匀，听鸟啼声碎。怅怀西台台下客，正散锦、动珠难记。须记。是第一邮签，相思题字。颇笑提椠扬云，对银幡彩胜，犹耽墨戏。暖雪甚知时，恰酿成春意。似水流年浑未觉，只觉得、天公微醉。宜醉。怎梦里瞢腾，却寻生计。
绛都春 社题咏徐虹亭双椿老屋,清末民国初,奭良,才人裙屐。只一榻草庐，都成名迹。息影树阴，念往尚书殷勤植。桐花已占风流席。又写入、枫江蓑笠。竹垞高唱，迦陵续咏，墨华犹渍。当日。大科盛事，笑渔父、也入玉堂簪笔。雅意钓游，久厌承明迟归楫。西园东壁人谁识。莫更问、城南城北。只余第四桥边，一溪弄碧。
惜余春慢 赋慈仁古松,清末民国初,奭良,莲社台空，琳宫尘黯，犹说虬枝夭矫。浓阴匝地，黛色参天，多少俊流临眺。难得高贤结邻，心比双清，迹同三笑。想霜严雪洁，秦封不到，竦然云表。曾几日、灰劫相寻，化为龙去，尚有苍髯缭绕。交光易散，胜境重开，一抹影堂斜照。欲问因缘有无，输与枣花，游骢夹道。待青筠直送，涛声无奈，著书人老。
百字令 裘文达诗卷,清末民国初,奭良,西江才子，是早游京国，翩翩风度。荐入鸿科初报罢，直向瀛洲联步。龙堆秉节，闽峤乘轺，文学矜奇遇。量沙聚米，登高何止能赋。行役几首新诗，旧京风景，到眼皆成句。大雅舂容诗律细，高出随园数武。劫火频经，零缣犹在，付与袁临汝。中天文物，穆然开卷重睹。
法曲献仙音 仲恕倩其夫人吴重画金带围故事以寿阶青，余艳而赋之,清末民国初,奭良,淡借眉黄，轻分靥紫，雅胜沉香亭畔。一缕中萦，五纹旁簇，平山那时曾见。想写韵人多暇，凝妆搦湘管。对芳畹。朵云开、绚红层叠，心蕊细、香入色丝合绾。盛迹久销沉，却英英、飞上罗扇。谩说丰台，便瑶台、无此仙瓣。待天花法雨，指点玲珑长伴。
酹江月 悼刘农伯,清末民国初,奭良,朔风如吼，偏传来鹏信，凄然神索。犹记流丸筵上见，宛尔雕龙标格。便命巾车，来游蓬户，旧学时商榷。高文冰雪，丽词圆似珠络。余事雅意兰台，邀为中妇，齐和刀圭药。社事城南中道怯，花事湖西虚约。念往难追，书空莫及，悔不偕行乐。人生朝露，竹林一锸堪托。
大江东去 孙文悫公为张太守画固陋草堂卷,清末民国初,奭良,茂林修竹，有山堂隐隐，杂花初发。五马行春胸次远，此意豪端微揭。草长莺飞，山空鹃泣，几被罡风折。珠还故事，海壖招入琼笈。曩昔退直余闲，云烟泼洒，蹊径翛然别。下视朱门同白屋，纸阁芦帘明灭。淡抹轻皴，鹿床家法，屈曲都成铁。九夷何陋，指来先路清切。
燕归梁,清末民国初,奭良,小小庭前两树花。丹的砾，粉交加。东风偏到野人家。祗不见，有宫鸦。西园曾共题吟壁，十年事，二分差。故人渺渺隔天涯。应怜我，趁蜂衙。
斗百花 闰花朝,清末民国初,奭良,屈指中和多日。拂面余寒犹栗。却睹小阶蓂荚，又遇香闺佳夕。结伴停针，倚栏细数花枝，芳信暗通消息。弱线忙收拾。桃靥吉缬，已是春光一刻。明媚几时，风和雨轻寒食。散步花前，吹来燕语莺歌，促入踏青游笈。
解语花 用梦窗体,清末民国初,奭良,沉香亭畔，群玉山前，料理开芳宴。新妆秾艳。有翠羽簇拥，红云啴缓。池鱼塞雁。争窥觑、芙蓉丰靥。乍无言、辇路重回，却独持金盏。倚醉宫袍频换。看兰津轻唾，柳腰低颤。衔杯宛转。想当日汉殿，盈盈飞燕。春情暗展。应记得、偷吹玉琯。喜灵娲、妙试风鬟，似隔花莺啭。
木兰花慢 寿章式之,清末民国初,奭良,佣书人易老，浑不似，旧昏晨。忆村舍行吟。亲庭负米，大好青春。心惊。绛帷都讲，乍传来、花样忒翻新。了得拜经心愿，无妨昨暮儿嗔。前尘。十上竟题名。三策对天人。客来咨往迹，岁华去矣，梦影都湮。冥冥。芦帘得伴，守丹铅、白首隐青门。樱笋恰宜进酒，笙簧付与迎宾。
归田乐引 题前溪散牧图，为渔川先德赋,清末民国初,奭良,春水方生谷。看牧人、夕阳叱犊，散在冈峦伏。植杖危石憩，抛卷微咏，一带垂杨绕溪绿。悠扬笛声续。点缀桃林新汤沐。坡平草长，摩痒尾相逐。闲澹意各适，暖风轻远天暮。回首玉堂梦初熟。
浣溪纱 题画,清末民国初,奭良,天抹微云一径斜。疏疏烟柳未藏鸦。刺桐花放半山遮。春水生时添略彴，绿阴深处筑篱笆。读书声里有人家。
小梅花 编敝集成刊犹有待。谱此寄慨,清末民国初,奭良,君且住。张子布。昔日江东曾独步。山有薇。桐有丝。鱼琴半段，甘苦只自知。闭门觅句陈无己。岂有酖人羊叔子。一封书。双鲤鱼。天末征鸿，望尽影于于。衡门下。豆棚话。客道君休也。严君平。扬子云。下帘自可，孰复荐雄文。君谋饘粥嗟若。求椠枣梨真妄作。迹陈陈。欲云云。可是西施，可是效东颦。
高阳台,清末民国初,奭良,蝶影轻分，蛾痕重尽，逸情飘上云端。对影樯乌，孤灯短梦谁看。清波误人银河渡，只桃花、流水依然。写冰纨。丝履如新，玉镜长寒。年来我亦朝飞雉，已秋听桐雨，岁隔椒盘。晚景萧寥，都忘取冷时闲。多情尚接离魂梦，较风怀、荀令为难。枉心牵。碧海茫茫，底处仙山。
菩萨蛮 其一 渔川斋中遇郑倓忱、梅斐漪,清末民国初,奭良,姑苏城外寒山寺。桃花源畔秦淮水。飘泊各西东。重逢似梦中。吴刚修月者。合结仙姻娅。为问蹇修人。何如郑子真。
菩萨蛮 其二,清末民国初,奭良,司农好客精车乘。都官学佛陈杯茗。闲煞五羊君。倚栏看白云。相看怜矍铄。絮语情如昨。朋旧渐彫疏。簇新三笑图。
高阳台 题自青榭,清末民国初,奭良,曲榭浮岚，层台挹爽，远山青到帘前。几许云林，扶筇步上梯田。连昌宫苑今何在，趁斜阳、野老能言。却依然。树影波萦，塔语铃圆。莱衣供养宜笙鹤，便因山置壁，种竹分泉。回忆西湖，轻榔荡近鸥眠。征来题咏咸名辈，最风华、谢傅金笺。早流传。洛社园亭，汐社诗篇。
湘江静 戊辰七月和闰庵纪梦词,清末民国初,奭良,玉笛声残连隔浦。正悲秋、景光难驻。瞢腾一晌，喧阗四作，作铙歌雄句。曼衍不分明，朱霞起、黑风吹去。飘尘渐敛，荒烟欲迷，闻人语、不知处。说与君、情最苦。似飘摇、小园枯树。帷灯焰短，窗纱雾隔，深鼍更蛙鼓。梦境细沈思，怕真个、报人风雨。狂花易尽，空枝易坠，兰成怎赋。
六州歌头 南涧体,清末民国初,奭良,沈思往昔，历历事堪惊。长卿病。嵇生性。忒宁馨。总无成。孤负青灯影，文字瘿。连番屏。叨一命。迁九鼎。选人行。作吏东京。荐祢随朝觐。乘鄣边亭。似浮萍蕉梦醒。一晌扬荆。阳六俄经。恨余生。在京南顷。系狗颈。蛾贼靖。左迁丞。拌断梗。甘画饼。又扬旌。惹他评。料彻红巾盛。从先事，不曾听。柴门迥。芸馆聘。然藜青。雅意书檠。依样遭髡刭。令人瞠。只庾郎霜鬓。柔翰尚多情。此意难平。
沁园春 其一 剪发,清末民国初,奭良,发则何辜，忽而半髡，忽而尽倾。想盘龙挽结，频烦玉捥，堆雅梳掠，又费金茎。温镜如雪，并刀似水，直截青丝二尺赢。而今后，学男儿拜跪，不用朝争。从来短后纵横。便一握相寻智者能。只飞蓬匪易，仅垂燕尾，步摇难插，乍寂鸾声。偶遇华妆，仍装义髻，真赝中参眼倍明。迁流惯，叹伊川野祭，犹是迂生。
沁园春 其二 不穿耳,清末民国初,奭良,望若垂珠，粉滴玲珑，粹白可嘉。是天然爱好，鸳针漫度，风流自赏，蝉鬓微遮。翠珥虚香，琼膏罢揾，穿穴翻嫌璧有瑕。春闺静，指困人红豆，抛出窗纱。明珰点缀原佳。只刻画冰肌事较差。矧掩时指滑，光同半月，欹来脸近，枕印余霞。本自中虚，何劳侧击，片玉装成两朵花。闲寻思，想伊人凿空，悔读南华。
沁园春 其三 金齿,清末民国初,奭良,有美在中，瓠犀粲然，两三点金。想敲时眉绉，移嗔鬟侍，嵌来吻合，媚视藁砧。坚却能安，刚偏不吐，接近珠喉一往深。餐霞未，尽从容漱石，漫剔银簪。含香鸡舌沉沉。倘狭路相逢忍不禁。只杨枝作闹，缄情脉脉，菱花对照，笑语吟吟。白粲何多，黄流贵少，余慧何时到织纴。翻新样，判削除百镒，布满陀林。
沁园春 其四 袒胸,清末民国初,奭良,皓月盈怀，放大光明，坦然不疑。正罗襟乍解，微闻芗泽，绫衫半御，嫩见柔荑。荡到肩齐，拊来手滑，目送笼烟白玉脂。庄严甚，只乳峰高处，未许人窥。华鬘法象如斯。便图佛长生若可为。矧当心披豁，鹤真壁立，游行绰约，燕岂环肥。润质花浓，圆姿雪艳，信是春妆绝妙时。深深祝，祝门阑雀选，坦腹佳儿。
沁园春 其五 秃指,清末民国初,奭良,纤笋森森，凛平剪刀，无惜齿牙。只烟鬟微散，欠申思绾，檀槽待按，义甲羞拿。九曲穿珠，三挑索线，度与金针态尚差。云蓝窄，偶情吟画壁，误了尖叉。深闺乍摈虚华。笑长爪纡余太不佳。似挥犀墨客，尽芟枝叶，除蝥田老，力刬萌芽。痒处难骚，掐时无迹，问郎意如何品骘加。秋来候，染猩红一点，负却仙花。
沁园春 其六 天足,清末民国初,奭良,有美清扬，立而望之，玉树竦然。看凤鞋双止，起时剡剡，蝶裙一搦，去影翩翩。作意跗平，生憎指约，角逐花阴惯比肩。堪怜处，只风廊易响，雪印难圆。鸦头罗袜新妍。躧利屣休劳小妹牵。试寻芳野绿，地同缋罽，垂趺霜白，天是华鬘。宛转惊鸿，轻盈飞燕，论袅娜何如步步莲。吾含笑，笑贫家黄九，输与坡仙。
霜花腴 其一 题彭刚直公墨菊,清末民国初,奭良,俊人逸兴，扫笔锋、琅然老圃清霜。描取秋容，隐撑天骨，悬知百卉无当。露棱作芒。染墨痕、神似丹黄。只闲闲、几朵寒花，浅于疏柳胜柔桑。当日石钟盘礴，正枝翘铁干，叶镂冰肠。负手行吟，挥毫草檄，移情宛在孤芳。坐观大荒。共岭梅、一样苍凉。是云台、缓带风怀，日长闻妙香。
霜花腴 其二 晚菊和闰公,清末民国初,奭良,菊残叶谢，对雅吟、如逢老圃擎霜。花比人稀，影同云薄，高秋经露难当。坠英敛芒。忆昨时、曾染娇黄。趁斜曛、散步巡行，两三余梗似柔桑。休恨此花开晚，只看花兴懒，易沁愁肠。寥落宜休，丰神都减，难同白恰寻芳。故园久荒。付暗蛩、竹瘦松凉。到篱边、重与盘桓，尚余清酒香。
齐天乐 寿张纪庭老友,清末民国初,奭良,至人心共阳春似，星回寿昌明照。猿啸峰青，鱼潜海碧，南北闲闲登眺。浮家更好。有橘里棋新，钵边诗峭。纸阁芦帘，颍滨偕隐不知老。随身书卷接轸，为倾襟旧雨，挥斥多少。一勺廉泉，双弓义粟，喜有延陵同调。仁风缭绕。许错迹三高，儳名四皓。胜日筵开，联蹁扶杖到。
南浦,清末民国初,奭良,奇福到书生，乍飞来、一段昭陵清供。文石美中山，流传少、五字须勘骑缝。名流点笔，品题殊似金人捧。蓦地红鹅，三宝失缸面，酒醒如梦。多情频遇良朋，许延津剑合，漓江珠贡。入手乍重看，论波磔、同是艺林南董。台莱作诵。刚刚五两轻风送。比例来禽，腾棐几朗若，三星齐供。
满庭芳 题沈期仲老友小象,清末民国初,奭良,矍铄翁豪，峥嵘郎秀，第一昭德椒聊。传神阿堵，授几锦堂坳。照彻鲤庭雍肃，龙绫纸、轻点冰胶。春风拂，银花送喜，天籁和咸韶。陶陶。珠树绕，翛然竹箭，蔚若兰苕。有童孙玉雪，想已垂髫。我是龙门倦客，画图里、省识风标。韦平业，凌烟阁渺，顾视更清高。
斗百花 老友槃公院中二月榴开，属为赋之,清末民国初,奭良,九十春光过半。廿四风光初暖。阶下翠盆林立，叶底仙榴苞绽。一簇红巾，翻嫌燕子迟来，遮莫海棠相伴。缓缓开琼宴。花若解语，爱趁青阳烂缦。芳意几重，偏经雨丝风片。节足花朝，不须火伞当空，领出紫红千万。
酷相思 谢老友金仍珠,清末民国初,奭良,两两晨星寻旧雨。就短榻，参差语。奈贫病、撩人偏久住。便贫也、神相注。便病也、神相注。手把黄金豪气吐。同一笑、愁魔去。速置酒、分曹歌且舞。桃花也、香风度。桂花也、香风度。
翠楼吟 题曹靖陶看云楼画卷,清末民国初,奭良,云影微茫，诗情隐约，危楼一角斜倚。奇峰三五朵，恍风雪、寻梅清味。安排琴几，只彩景难描，锦辞须拾。神犹缀。会心何许，暮天明绮。得意。呼取擎来，看笔花横舞，墨香轻泚。曲栏闲点拍，自怡悦、情如流水。远山浮翠。似目送鸿飞，吟同蛩唧。芦帘外。试拈红豆，更添芊丽。
燕归梁 其一 渔川为我刻集，并任校勘。莘弟感之，为绘校书图，缀以小词,清末民国初,奭良,数墨寻行意肯降。挥玉管，对银釭。字青纸白倚南窗。龙文鼎，力能扛。雄心直许扬云椠，怜才急，古无双。校书更比著书忙。辛勤意，两难忘。
燕归梁 其二 又槃庐野棠轩合图,清末民国初,奭良,峰影嫣连树影低。数闲屋，隔前溪。蘧庐随处踏鸿泥。行吟罢，梦交驰。阿连曾走峨眉道，雄奇景，客能知。望衡一似北山移。无限意，辋川诗。
燕归梁 其三 题画梨扇。梨乃英华宫中旧树所结,清末民国初,奭良,寂寞宫庭尽日闲。梨花瘦，淡如烟。两三仙果落人间。可怜似，小儿拳。画师写入秋风扇，红褪彩，翠流鲜。望空那有月华圆。一株雪，尚东栏。
玲珑四犯 有序,清末民国初,奭良,甲第连云，是王谢门庭，旧日曾见。画栋穹楼，藻缋依然满眼。蝉连几道沙堤，渐忘了、火城近远。自客星、照影糺缦，文曜直冲霄汉。彩云每逐流年换。看花堂、莫寻梁苑。珠帘不卷天香结，遮莫嫏嬛馆。池上弱柳自青，夕阳里、波光清浅。试倚阑相望，相识否，梁闲燕。
无闷 题友人小照,清末民国初,奭良,揽辔清游，西度玉关，东涉松花饮马。记洛邑监河，颖滨观稼。引起胸中突兀，指万里、龙堆堪陶写。曰归未得，摩挲两鬓，镜中如画。聊且。且休暇。赖买得箕山，结邻栾社。甚五绾银黄，颂声盈野。一枕希夷梦稳，祗霁月、光风闲来者。但更祝、商皓相逢，共絮戴星情话。
菩萨蛮 其一 吴渔川有女娥娟、和娟姊妹，绣余吟咏，日亲书史，名门姝秀，有此雅致，词以志之,清末民国初,奭良,金门兰蕙花枝亚。东楹墁易香姜瓦。轻燕语雕梁。照人青玉光。亲闱刚退侍。偶解簪花字。绣起只微吟。不闻环佩音。
菩萨蛮 其二 前题,清末民国初,奭良,玉楼连理玻瓈枕。炉香薰被光明锦。彩月透疏窗。壁平云水乡。裁诗随阿姊。得意般文史。风动半床书。步摇金鹧鸪。
绛都春 雪后寒甚,清末民国初,奭良,宵中风削。倏劈拍小窗，重衾先觉。砚背缬冰，镜里飞霜晴曦薄。园林点缀殊纷若。待下了、水沉帘幕。晓来霁色，半空绵絮，又沾檐角。一昨。柳边异景，雪花厚、三尺洁莹如濯。道是岁丰，寄语农田勤看著。玉峰突兀高高作。皓月上、流光交铄。倚阑迥向薰笼，却憎刺灼。
月华清 题冒太夫人稽山负土图,清末民国初,奭良,万壑千岩，中有佳城，郁郁葱葱。孤舟相地，来去吴淞绿绉。陟崎岖、莫问牛眠，营高敞、径登龙首。恰有自、娥江风邈，夐哉滂母。生是名流清胄。合藏在石室，望如山斗。更有弥甥，宅相差为不负。索茅以、丙舍三闲，积画叉、圭田五亩。谁守料、仙軿归去，墓门重叩。
传言玉女 贺李聂结婚,清末民国初,奭良,好欲飞来，得意双双美眷。诗仙醉睐，睨隐娘皓捥。彩笔催妆，早是蓉屏中选。镜台梳了，剑囊琴案。传书前度，祝青禽、千百转。疏棂写韵，料画眉犹浅。凤箫声引，吹彻莫愁湖暖。低询入月，莺怀玉燕。
摸鱼子 贺金篯孙老友，咏梅见寿,清末民国初,奭良,大江东、稀逢驿使，一枝来日何暮。开云每惜孤山浅，千顷吾思叔度。眉影妩。是白发连蜷，那有园林趣。倘联支许。且近步溪桥，远寻灞岸，休话苏门树。遥相语，空山无好情绪。镇日淮风别语。寒伧惯识酸齑味，忽忆绮窗芳俎。擎一羽。便举似南金，绝倒扬云不。烦君拣取。只索笑无凭，留香易散，偏少冷枫句。
八声甘州,清末民国初,奭良,听西风短柄驭追锋，千里揽高秋。尽长城饮马，广川射虎，底事扁舟。试访朱虚虚馆，今古两闲鸥。矍铄复如是，容与中流。当日天山露冕，盛骖鸾撰著，笑傲沧洲。拥皋比东渡，博望莫能俦。有青箱、传经素业，会鸿都、逢掖服先畴。何时谱，礼堂化雨，重付营邱。
菩萨蛮 前题,清末民国初,奭良,春光明媚红窗晓。春风袅娜催啼鸟。灵鹊借填桥。一双金步摇。枣花帘子捲。云想衣裳暖。菱镜被人窥。翠螺深浅眉。
满江红 奉题岳忠武王画象，用满江红原韵，四首 其一,清末民国初,奭良,激越声情，都不觉、风销雨歇。瞻遗像、清高顾视，文谟武烈。直指雕戈初出日，明光铁甲中宵月。只黄龙、未饮玉先沈，昆吾切。身可洒，边荒雪。心上事，匈奴灭。问中朝忆否，金瓯完缺。北寺来欤一块肉，东窗碧了三年血。叹古来、志士几成功，多闻阙。
满江红 其二,清末民国初,奭良,正气凌云，遥下拜、歌声未歇。想昔日、背嵬军盛，如火烈烈。一旅倘挥天外剑，九州共奉王正月。奈生来、偏值小朝庭，空翘切。许都郡，组练雪。洞庭寇，烟灰灭。正壮心未已，唾壶都缺。儒将自宜教礼乐，纯臣岂敢私毛血。看画图、玉貌甚雍容，疑朝阙。
满江红 其三,清末民国初,奭良,南渡奚存，只荡里、蒸尝勿歇。经历代、崇封峻祀，少酬英烈。一展丹青窥器宇，十分坦白光风月。拍哀弦、不忘旧山河，情綦切。墨绖义，衣如雪。精忠字，痕不灭。但厖言丑正，金陀微缺。长脚人人嗔切齿，紫阳喋喋盲涂血。指阶前、铁铸数么么，文犹阙。
满江红 其四,清末民国初,奭良,夐矣斯人，浩然气、参天罔歇。更不论、何时何地，同悲遭烈。阿衮甘随五里雾，女荣追侍重泉月。甚富平、满口说中兴，偏讥切。两朝史，终昭雪。公道论，时明灭。比韩彭褒鄂，各殊圆缺。隐憾未空胡马迹，表忠须沥天狼血。倩画师、一一补哀荣，旌双阙。
小梅花,清末民国初,奭良,心无住。何泉布。鲰生力弱羞停步。诗采薇。碑色丝。刻画盐嫫，转愁人不知。叶公好客吾知己。洛阳吴公怜才子。袖中书。各熊鱼。克致瓯窭，盂酒谢淳于。如皋下。同人话。代有奇人也。将召平。入青门。可企识胜始为文。雪堂义尊累若若。镂金斲木相参错。鼓乐陈。客何云。行见全牛，为子一伸颦。
五福降中天 代寿赵次丈八十,清末民国初,奭良,万家生佛红云矗，赢得家家欢跃。蒱酒刚斟，桂轮犹满，嵩岳乔松蔚茂。画堂深静，只鸿案雍和，凤雏娇小。那有宾筵，客履淡淡旧怀抱。仿佛托根仙李，百三旬、压倒香山老。潞国精神，汾阳富贵，漫数东都梁灏。天锡纯嘏，一片婆心，吉星缭绕。百拜深深，嫛倪常惠保。
寿楼春 前题，代,清末民国初,奭良,坚牢是神仙。待铺扬福履，费尽涛笺。且自尚书红杏，侍中青田。丰镐地，黔川蛮。知一般、怀思缠绵。况三䣊含濡，千家嗑啜，齐戴大罗天。将进酒，便便言。怎年登大耋，曾不华颠。共诧方瞳朗朗，长髯岩岩。周召傅，商彭篯。又浮邱、洪崖随肩。佳节正薰风，瑶琴细弹三两弦。
惜余春慢 代寿张安帅八十,清末民国初,奭良,东来风细，南极星临，海屋仙筹频下。试灯节过，挑菜时新，秩秩宾筵鱼雅。住近松榆社边，群从跻、亲朋情话。看双星偕老，盈颠鹤发，齐斟玉斝。更休题、大纛高牙。梦痕如扫，尚有郎君行马。义熙甲子，天宝流离，火枣交梨聊且。去岁重歌鹿鸣，空外噌吰，伊人清暇。问海滨是否，香山一帧，耆英图画。
百字令 寿李新吾侍讲,清末民国初,奭良,西平名阀，怎翩翩年少，联蹁科第。不作寻常裙屐态，镇日摩挲图史。篆是阳冰，画传海岳，妙绝乌衣致。十年邗上，朅来金马避世。当日我谒贤良，低徊今昔，变法公先啐。一自寻盟回纥了，盈耳蜩螗如戏。杜叟闲居，遗山野史，聊作优游地。白头相视，菊尊还许重醉。
齐天乐 寿俞阶青探花,清末民国初,奭良,校书东观多耆俊，何如月泉吟社。藜火吹青，苇航虚白，犹是玉堂潇洒。儒生雍雅。向七伐书征，三驱易假。草长莺飞，十年荏苒似湍泻。茶香书著满屋，有公孙能读，联步金马。露幰嘉陵，星轺渭曲，饱看岧峣太华。丹铅清暇。听递续添筹，凤池佳话。我欲跻堂，一尊窥邺架。
百字令 寿宝侍郎,清末民国初,奭良,名门甲族，爱八砖花影，英英接武。奏赋明光撄上第，意气峥嵘如虎。鹦武洲前，雁门山外，露冕经行处。秋风一霎，寄身仍近琼宇。闻道暇日临池，豪端巧妙，雅意规钟傅。一自佣书藤纸贵，多少辇金窥户。天际乌云，日中青李，点笔消残暑。古金贞石，玉堂宣入仙谱。
齐天乐 寿川岛,清末民国初,奭良,名贤那可区方域，东海喜逢吴札。岁月如流，须眉未老，一似金敲玉戛。灵襟豁达。挈骑鹤腰缠，散分手滑。每有良朋，闲情戏向虎牙拔。颇怜尘世磨轧。运广长说法，大声疾喝。四万八千，听者藐藐，只合装聋卖哑。相逢天末。天坠絮飘蓬，酒酣耳热。闻道添筹，飞觚遥击节。
月华清 寿邓母,清末民国初,奭良,高密名门，阳陵仙裔，眉寿宾筵鱼雅。礼法师师，穆若清风林下。曾偕历、夫子骖鸾，更看到、郎君行马。聊且向、燕南赵北，作枌榆社。髫年调护萱慈，效纳肝故事，并刀直划。彤管流传，永作贤媛嘉话。到晚来、随意含饴，了不用、封书还鲊。图写谢庭，群屐趋斟琼斝。
浣溪纱,清末民国初,奭良,海上神山入望迷。锋车锦缆费驱驰。空无人处系人思。睍睆莫传鹦武语，侏㒧休作子规啼。玉关回日与重提。
菩萨蛮,清末民国初,奭良,煖风吹动宫花颤。朝霞烘映桃花面。何事愁眉端。问郎郎不言。避人娇语细。道破心中事。密誓费郎猜。笑郎呆打孩。
虞美人,清末民国初,奭良,云蓝犊鼻明妆起。贴鬓莺哥紫。不须兰麝不藏遮。生就一枝灼灼女儿花。无端戏语将人逼。頩怒翻难避。本来酤酒是生涯。赢得豹房天子不思家。
望江南 其一,清末民国初,奭良,天花调，何处响玲珑。腰鼓碎敲彤点两，鬓钗斜亸趁回风。碧玉自然工。夕阳下，归去数青铜。衩手衔裙猜舞蝶，按腔顾影瞥惊鸿。儿婿特笼东。
望江南 其二,清末民国初,奭良,喧阗处，嘉客往登堂。乍瞥莹眸青玉案，轻攘玉捥绿沈枪。天壤有王郎。镜台下，判别更凄凉。不忍藁砧羁紫塞，便提矛戟洗红妆。旌旆尽飞扬。
望江南 其三,清末民国初,奭良,天人样，妆束内家传。璧月华严凝翠黛，鬓云齐整矗花钿。高屐呀光圆。赤龙导，军令一声宣。帐下鸦儿擐甲立，道旁蛾贼倒戈前。直上纥干山。
望江南 其四,清末民国初,奭良,庭阴立，无语觑窗纱。碾玉作盘轻送酒，敲金成筋缓煎茶。郎意信难拿。梳妆懒，双鬓浅堆鸦。羞入眉尖笼璧月，嗔留颊辅逗红霞。人道是夭斜。
鹊桥仙,清末民国初,奭良,天上碧桃，日边红杏。难共秋风竞。半江芦溆一枝斜，正出水、伶俜不定。初日高楼，流霞金井。恰照出、新妆靓。霜姿已是耐寒枝，况有个、梅花接引。
传言玉女 凤阳词，赠砚云,清末民国初,奭良,明镜新妆，消得满庭花蕊。隔时重见，较前番妩媚。妙舞清歌，喜有同心阿姊。檀槽千点，灵鼗双穗。舞到回风，爱纤腰轻贴地。翩翩乳燕，忒自然流丽。万星璀璨，齐照玉人明绮。眉峰聚处，时露英气。
齐天乐,清末民国初,冒广生,六年不折章台柳，婆娑顿惊如许。带绾同心，钿留香誓，谁料都无凭据。飘零累汝。问落尽棠梨，夜凉秋雨。珊枕银屏，梦醒独自甚情绪。桃花纵然如故。画梁双燕子，归去飞误。著破青衫，抛残铁拨，等是天涯迟暮。琴心久负。便药市飞龙，捣来霜杵。刻骨相思，可能医得否。
洞仙歌 帘波，分赋,清末民国初,冒广生,湘烟潇月，碧濛濛无际。罨画红楼远疑睡。荡微芒、千叠浸透苍苔。浑不管、凉到袜罗尖未。玉绳低转处，星漂云流，丁字前头眼儿媚。试卷望秋河、天上人间，祗相隔、盈盈无几。倘吹得、天风佩环来，便猜作、前身洛川仙子。
浣溪沙 其一,清末民国初,冒广生,梦逐梨云春已归。素馨斜畔月如眉。书将花片惜依依。心事分明银烛见，欢情约略锦屏知。珠江流不尽相思。
浣溪沙 其二,清末民国初,冒广生,珠抵聪明玉抵娇。柁楼私语落江潮。薄寒初中翠生绡。照影二分无赖月，留春一刻可怜宵。明朝酒醒又无聊。
高阳台,清末民国初,冒广生,香冷唇珠，黛销眉翠，红楼病殢春深。惆怅探悔，新来结子成阴。漱珠桥畔初相遇，话双栖、愿作仙禽。更谁堪、痛惜轻怜，麝帕鸳衾。刘郎一去蓬山远，怅鲛绡难寄，鲤信长沈。薄命桃花，飘零日日江浔。鹍弦谱遍凄凉犯，甚悠悠、省识芳心。费愁吟、词客黄衫，何处相寻。
摸鱼子,清末民国初,冒广生,闻啼鹃、催将花谢，催人又向何处。雕梁乳燕还伤别，苦把落红衔住。君看取。只一袅游丝，怎阻春归路。夕阳无语。凭挽住流莺，说来花底，莺也没情绪。冷清地，独撚杨枝细数。閟怀脉脉谁觑。年华还比花憔悴，禁得几多风雨。肠断句。侬晓替花愁，花替侬愁否。漫天飞絮。趁十里扬州，二分明月，佳约再休误。
金缕曲 赋程叶南雪先生,清末民国初,冒广生,老去文园客。算赢将岭南一代，春风词笔。早岁鸳鸯传丽句，吟遍歌裙舞屐。有卅载承明通籍。潘岳归来头尽白，尚买花载酒情如昔。者清福，怎消得。桐枝旧恨休回忆。便伤心华年珠柱，也须将息。我读鹤销鸾怨句，清泪盈盈偷滴。好细把香奁重觅。留得崔徽图画在，尽真真低唤朝和夕。怕万一，致魂魄。
酷相思,清末民国初,冒广生,绣被浓春愁未醒。珊枕畔、啼痕莹。算眉月、弯环能见证。昨宵也、恹恹病。今宵也、恹恹病。未必清才妨薄命。稽首祝、情天肯。最难忘、花前双瘦影。桃根也、花般靓。桃叶也、花般靓。
浪淘沙,清末民国初,冒广生,长日雨凄凄。懒下唐梯。小园花事已全非。燕子不知人寂寞，怪错帘垂。钗约忆依稀。酒畔镫时。关山漂泊素心违。划遍阑干痕寸寸，寸寸相思。
念奴娇 其一,清末民国初,冒广生,玉台今古，问几人能似，绛仙才调。禁脔南朝虽未近，一点灵犀亲照。束竹攒肠，衔碑在口，世事真难料。鸳鸯六六，王昌消息偏杳。今日孔雀东南，高楼西北，何处逢青鸟。只是愁心和短梦，尽日为伊烦恼。背枕寻香，欹灯絮影，惹尽花枝笑。华年丝鬓，潘郎比我应少。
念奴娇 其二 二十生日自述,清末民国初,冒广生,除非明月，问有谁能证，刹那今古。廿载红尘经小谪，添得丝丝愁缕。醉帽寻花，狂筵舞柘，心事书空语。钵池流水，昨宵新长春雨。记得银烛湘帘，酣歌拓戟，水绘壶觞聚。二百年来如梦景，莫问骚坛盟主。名士冠裳，美人裙屐，眼底都非故。荒园寥落，不知愁在何处。
念奴娇 其三 为语石题填词图,清末民国初,冒广生,描红唾碧，尽消磨几许，才人心血。千古秦淮佳丽地，庾信重来能说。水逝年华，霜欺丝鬓，影事判抛撇。桃花无赖，笑人孤负芳节。我亦沧海闻钟，江湖载酒，衣袂京尘积。蛋雨蛮烟荒艇泊，听惯珠娘凄切。半臂寒生，相思天远，憔悴旂亭月。甚时归去，与君横笛同擪。
真珠帘,清末民国初,冒广生,食莲心苦梅酸透。又等闲过了，初三下九。客里情怀，惯是伤春病酒。残月晓风谁省得，算只有镫花同瘦。时候。想兰闺凄寂，将人僝僽。念否。青袍依旧。纵明珠待赎，何曾能彀。准拟赋长门，判香衾孤负。谁料江湖还勌旅，可堪唱、章台垂柳。回首。剩泪波长溢，眉峰长皱。
琵琶仙 题桃花便面,清末民国初,冒广生,瘦尽春光，便花也、未必能消人恨。应有清夜蟾蜍，相思泪同迸。三二月、西湖万绿，软红煞、一枝娇靓。前度刘郎，再来崔护，情话休问。料量著、诗思琴心，趁凉月、雕栏影双并。何事问消寻息，总东风无准。千万错、当时返棹，锁洞云、难觅仙境。想见人面于今，也羞愁病。
念奴娇,清末民国初,冒广生,秋心满院，又啼螀、吊月寒鸦栖露。一向病怀愁入夜，何况更添离绪。杏子衫单，桃笙簟滑，凄寂无人觑。兰闺此际，乌龙熟睡曾否。蓦忆金凤钗横，玉鹅衾暖，深坞藏春处。门巷枇杷今那在，肠断江南狂铸。镜里微颦，酒边香誓，鹦鹉犹能语。时时呜咽，唱人旧日金缕。
虞美人,清末民国初,冒广生,鸭炉兽炭销香篆。窣地帘慵卷。梨花寒食又黄昏。偏到黄昏唤起秭归魂。鸳屏鸾镜浑如旧。人影幢幢瘦。夜窗闲谱断肠词。剩有一镫如豆证相思。
蝶恋花,清末民国初,冒广生,记得春郊逢薄倖。细数蛾眉，若个能争靓。但愿化为妆畔镜。朝来喜见梅花影。见说春人多薄命。细数蛾眉，若个能无恨。不愿化为妆畔镜。朝来愁见梨花病。
清平乐,清末民国初,冒广生,啼红怨碧。心事谁知得。鸦髻妆成无气力。几许可怜春色。东风不管盈盈。当人倒卷帘旌。祗是芙蓉雾露，愁他总不分明。
浣溪纱,清末民国初,冒广生,无计能消天气忺。屏山曲曲思恹恹。暗尘几日上晶奁。生怕小姑频问讯，更妨侍婢起猜嫌。不将春恨挂眉尖。
金缕曲,清末民国初,冒广生,容易催霜鬓。似而今花僝月僽，燕伤莺病。闻道填词能写恨，祇空词难写尽。打叠起闲愁闷。也识欢场同梦幻，奈年来好梦都难稳。一襟泪，倩谁揾。布衾偎暖凄凉影，镇惊心朝云散后，夜阑重省。为我情多人瘦损，悔不当时薄倖。何处赋墙头青粉。海上仙山如可觅，觅个人要把盟言问。问撇我，怎生忍。
昭君怨,清末民国初,冒广生,记得长廊旧地。六曲阑干同倚。微笑现云涡。数春螺。今夜此情谁说。少了淡黄眉月。密露菊花寒。袷衣单。
齐天乐,清末民国初,冒广生,玉轮湿露西风透。凄凄游人中酒。虬箭声沈，犀帷卧起，刚是愁来时候。啼宵怨昼。更履雁霜河，支飞无偶。触我羁愁，退红帘外自叉手。年光空叹回首。算江潭摇落，垂柳依旧。向壁灯昏，傍檐虫絮，不管东阳消瘦。新词按就。只少个雏鬟，为拈红豆。惆怅家山，菊花黄也否。
孤鸾 为潘兰史题长相思词,清末民国初,冒广生,彩云惊散。问底事春人，都成悽眷。烛烬香灰，那有佩环魂返。红芳昔年并坐，蓦相思旧题新换。苦忆种兰风露，越教人肠断。甚悼亡真个君家惯。念憔悴于今，鬓丝应短。沧海归来，剩得玉龙哀怨。婆娑渐怜意尽，病维摩祗耽经卷。诉说夜台知道，也泪痕襟泫。
菩萨蛮,清末民国初,冒广生,绿阴如幕云如洗。荼蘼小酌东风里。杏子著衫单。素馨花两鬟。帘波微动影。镜槛相厮并。爱看月婵娟。不教人早眠。
虞美人 其一,清末民国初,冒广生,石碑衔口浑难语。心事愁千缕。众中空有意相怜。祗是前头鹦鹉费周旋。恩深容易翻成怨。生小痴憨惯。几时谣诼起蛾眉。剩有一双约指未还伊。
虞美人 其二,清末民国初,冒广生,窗前新植梧桐绿。么凤声相续。佳期的的约和谐。记取夜深花径悄兜鞋。昵郎诉说生平恨。飞絮踪无定。匆匆临别可人怜。忘却玉钗溜在枕函边。
虞美人 其三,清末民国初,冒广生,情缘两载分明记。欢笑真无几。梨花细雨海棠风。别有一般怀抱泣渠侬。天涯我亦心如结。没计迎桃叶。长年盼望到星期。可惜騃牛痴女又分离。
虞美人 其四,清末民国初,冒广生,吴舲抵死催归去。忽漫添离绪。再来绿叶怕成阴。孤负旃檀朝夕费深心。残镫客榜惊风雨。和梦长宵煮。龙游千折向江流。都恐量来不及个人愁。
满江红 客路逢范仲林同年,清末民国初,冒广生,刬地烽烟，相见尔、黄金台侧。谁便让云间日下，世无其匹。冀北马应空旦晚，河东凤早传畴昔。向苍茫九万里而遥，奋然击。谈时事，笔当掷。论人物，著当失。恁群公衮衮，平戎无策。我辈忍言孤注博，中原未了残棋劫。问君家兵甲满胸中，可消得。
金缕曲 其一,清末民国初,冒广生,半剪吴淞水。尽教人肠回魄荡，浅深同醉。认得谢家楼阁影，软煞夕阳红里。倩垂柳斑骓轻系。长记枇杷花下立，乍相逢蓦地惊回避。犹祇是，憨憨地。宵凉背坐银缸底。拨檀槽凄然为诉，杨枝身世。我亦伤心同白傅，打叠为卿憔悴。卿试看京尘衣袂。落尽樱桃春已去，算飘零一样天涯泪。歌当哭，唾壶碎。
金缕曲 其二,清末民国初,冒广生,入手惊鸿影。喜真真修眉秀靥，唤来疑应。始笑汉皋人解袂，犹是寻常投赠。又故把檀奴偷问。明日郎从天竺去，甚西湖可似西施靓。还不信，对妆镜。频年踪迹同蓬梗。惯青楼伤心寻梦，带围宽尽。罗绮因缘脂粉福，都是春人愁恨。怜取是渠侬芳姓。旧日王郎天壤语，蓦酒阑为尔重回省。禁不住，泪珠莹。
减兰,清末民国初,冒广生,旧时鸳被。知我满怀珍重意。今日相逢。恰数巫云第四重。闲妆理镜。镜中人比秋花靓。夺取鸾篦。替尔梳头故故迟。
浪淘沙,清末民国初,冒广生,梦雨了无痕。零落琴樽。一春情绪怕黄昏。还要凄凉心上影，添个销魂。何处莫愁村。旧曲桃根。思量谁与共温存。闲煞月明花满地，独自关门。
满江红 乙未西湖作,清末民国初,冒广生,眼底河山，一半是，宋家陈迹。斜阳外，断桥衰柳，湖光如雪。竖子何知南渡恨，才人空拟西施洁。听冬青树底秭归啼，犹凝血。披香殿，镫光灭。宜春院，笙歌歇。便平章宅里，也无秋蟋。宰相本来长乐老，诸军莫唱无家别。把前朝旧事付沧桑，书空咄。
水龙吟 客瑞安作,清末民国初,冒广生,江湖十载狂名，更无人唱旂亭句。酒阑重省，琴边怨轸，笛边凄语。几日西风，绿蕉红萃，助愁如许。怕绣笼鹦鹉，要人回避，都不到花阴处。一任闲阶细雨。碧濛濛苔深无数。镫窗秋晕，屏山春远，梦都无据。从此周郎，再休还斗，小乔眉妩。待归来玉剪，同他商略，向雕梁住。
琵琶仙 乙未十一月二十日观伶人演长生殿弹词,清末民国初,冒广生,冷落霓裳，更谁问、开宝当时遗谱。无奈客里销魂，愁深屡回顾。浑不信、蛇皮弦子，惯弹得、泪珠如雨。满地江湖，极寒宫阙，回首何处。便从此、铁板铜琶，把棋局沧桑为君诉。多少琼花璧月，总春风尘土。才昨日，淋铃曲罢，怨天涯、肠断声苦。又是一抹斜阳，暗迷烟树。
长亭怨慢 黄仲韬伯舅以潞舸词属题,清末民国初,冒广生,又还作、江湖羁旅。官烛凄迷，水窗情绪。贝阙琼楼，人间天上，渺何许。鹭僝鸥僽。如证我、烟中语。说落到杨花，容易化、漫空飞絮。凝伫。望灵修不见，祗见白云春暮。觚棱日远，算犹有、梦魂寻路。念别后、玉砌雕栏，总闲煞、东风无主。且分付回波，寄个断肠词去。
祝英台近,清末民国初,冒广生,绣廊空，香阁锁。愁背影儿卧。谁信消魂，毕竟未真个。待将新赋闲情，寄伊妆畔，想第一、仙人许我。恨无那。纵令铁聚神州，难铸者般错。误煞鸩媒，张角总相左。思量旧日春风，樱桃花下，曾偷觑、鬓云低亸。
虞美人,清末民国初,冒广生,八年五踏扬州路。衣袂成尘土。梦魂行不到姑苏。念我酒醒能听鹧鸪无。翠樽红萼前宵话。问姓千金价。东风明日又天涯。怕说江关摇落暮云遮。
菩萨蛮,清末民国初,冒广生,濛濛露气侵苔白。流萤飞过光还湿。人倚玉阑干。微吟半臂寒。暗虫声絮絮。似诉离情苦。何必更闻他。已经无奈何。
摸鱼子 其一 福州道中有怀晚翠,清末民国初,冒广生,莽阎浮无多词客，飘零都在羁旅。春风一片征帆影，吹送女螺江路。江畔觑。恁立尽，红桥没个商量处。长淮北去。想客里家山，愁中诗句，依约定凝伫。待提起，当日碧波黄浦。雕鞍少解同住。金钗绿鬓齐年少，难得飞扬跋扈。君记否。记满地红心，共踏西泠墓。前尘俊侣。有说见吹箫，一般狂态，为尔忆任父。
摸鱼子 其二 次韵答子宜丈，即送其入都,清末民国初,冒广生,恁星星欺人霜鬓，江湖还作羁旅。廿年幻尽华胥梦，再踏东京尘路。君莫觑。见说道，天涯都是愁生处。乘风竟去。怕白首开元，重谈涕泪，落月也延伫。只难遣，明日断霞南浦。蒲帆欲发重住。海天万里神山浪，多少鱼龙跋扈。能践否。约归马秋风，酹酒要离墓。寻花结侣。更鲑菜鲈羹，沧浪亭外，刺棹问渔父。
满江红 外族周季况先生以旧藏新莽始建国二年镜见付，既乞俞荫甫、孙仲容两先生为释文，因系以词,清末民国初,冒广生,破碎山河，浑不是汉时明月。想曩日陈图鼓铸，卯刀金沸。威斗无灵光黼座，扇屏有翳辉琼阙。正春宫，原碧晚妆成，眼偷瞥。一勺水，真人发。一车火，渐台灭。剩凄凉蟾魄，销凝鹃血。刻划当时水作手，臣雄舞蹈臣歆列。把官家，泉布试评量，总工绝。
高阳台 其一 丁酉五月十八夜即事，用旧作催妆词韵,清末民国初,冒广生,画里春妍，镜中人远，东风错过蛾眉。杜牧三生，恼人豆蔻新词。鬘天浪说情根种，念成阴已负芳期。怪杨枝往日青青，今日垂垂。镫前入手娇娆影，抵雕锼玉枕，惆怅陈思。侥倖兰陵，能消一顾腰支。梦寒忆待鸳鸯阙，想芙蓉也怨开迟。傥相逢十里长安，二月花时。
洞仙歌 其一 七月六日泛舟虎邱，即事有作,清末民国初,冒广生,女坟湖畔，正万荷香绣。众里牵他暗携手。向曲阑干处，小立多时，浑不怕、心事旁人猜透。沈沈天欲雨，虎阜船回，刚是华镫上时候。一语最销魂，明日星河，有痴女騃牛僝僽。把密密银蕉教郎斟，问酒醒今宵，甚时来又。
洞仙歌 其二 湖船分赋,清末民国初,冒广生,蘋波画桨，荡春魂无定。刬地杨花扑香径。听橹声摇过，斟酌桥西，蓦一阵、飞起鸳鸯红冷。天然图绘好，洛浦明珠，临水芙蕖倍娇靓。软语试商量，得作篙师，便犊鼻从伊都肯。又残照催人乍归船，早眉月弯环，前溪相等。
念奴娇 同叔先生以词留别，谱此，即送其归宝山,清末民国初,冒广生,鸱夷单舸，问先生此去，可曾安置。湖水湖风秋万顷，大好幽居清睡。箬帽捞虾，竹弓射鸭，足了平生事。销磨淮海，元龙豪气除矣。想像老屋瀼东，薄田阳羡，种菜藏书地。手植玉梅三百树，沁得诗魂都醉。钱凤何人，董龙是狗，莫问今何世。茫茫江水，不归吾亦堪誓。
满庭芳 红兰图题词，同瓯碧作,清末民国初,冒广生,一担蟾规，两行鹃泪，钟情祗有侬知。颦烟恨雨，惆怅似当时。莫过山塘旧路，怕蘼芜都怨佳期。是谁把倡条冶叶，零落染燕支。离离幽寤影，凄凉风露，感我天涯。便陈王才调，难赋灵妃。录遍侍儿名字，总饶他空谷芳菲。漫持比江南红豆，一样种相思。
清平乐 其一,清末民国初,冒广生,啼肌瘦骨。几日华容歇。欲诉闲情生石阙。踏碎一阶明月。相思心字成灰。黄金难买春回。已是碧桃落尽，刘郎何事仍来。
清平乐 其二,清末民国初,冒广生,鹅衾熨铁。梦转镫光灭。除是见时能与说。又恐见时凄切。别来短札相望。朝朝怀袖中藏。偏被旁人偷觑，赞他临十三行。
清平乐 其三,清末民国初,冒广生,鸱夷料理。旧约新提起。落魄不归真错计。孤负饧香天气。黄尘白日长安。劳劳谁念艰难。祗有斜阳无限，眼前犹恋西山。
念奴娇 其一 为穰庼题仕女纨扇,清末民国初,冒广生,单衣恻恻，看竛竮小立，铜铺露冷。一十二三年纪小，解道芳心自警。斗草春归，簸钱意勌，愁在眉梢等。凄凉天气，凄凉画个人影。肠断满地花阴，危栏几摺，寂寞和谁凭。何事回身呼不应，莫是泪珠难禁。珠箔飘镫，徘徊应怯，莲漏空房冷。玉纤闲掐，者回迟了芳讯。
念奴娇 其二 寿伯骝,清末民国初,冒广生,眼中人物，数君家仲氏，与吾同调。相值东华门外路，破帽疲驴一笑。听说难兄，江关落日，爱我填词好。蛮笺写寄，祝公别有怀抱。公看惜别山河，感时花鸟，都是伤心藁。下笔总难禁住泪，那不头颅易老。四十无闻，一邱欲卧，莫便嗟潦倒。青袍溷我，匆匆春又归了。
虞美人 其一 出都同柳屏过周丽娟,清末民国初,冒广生,当初有个侯公子。与尔心盟水。于今流落在天涯。莫再四条哀怨诉琵琶。昵人教说东京梦。说也心先痛。一场平地起风波。无数恩牛怨李奈君何。
虞美人 为瓯碧题话荔图二首 其二,清末民国初,冒广生,红尘骑远红云杳。旧事知多少。两朝天子忒无愁。唱到念家山破泪长流。不如唤个吴娘住。为谱潇潇雨。未曾听彻又魂销。十载迢迢嫩约漱珠桥。
虞美人 其三,清末民国初,冒广生,覆茶赌罢红闺韵。鬓影书床并。水纹衫薄晚凉生。忆得素馨斜畔约三更。甚时买个鸱夷放。得遂浮家想。海滨清夏似浓春。与尔不妨常作岭南人。
扬州慢 己亥八月客扬州，用石帚韵，呈江蓉舫年丈,清末民国初,冒广生,烛跋清愁，橹摇残梦，招招几日官程。见绿杨郭外，尚往昔青青。自风雅淮南衰歇，百年谁斗，酒董茶兵。剩江关摇落，鲍家来赋芜城。悲哉秋也，换流光暗里心惊。算玉照人遥，石林宴杳难诉芳情。廿载五湖漂泊，南飞鹊，绕树无声。祗天涯归思，宵深刬尽还生。
望江南 其一,清末民国初,冒广生,横塘忆，忆得理妆迟。靥上星稀红䰀鬌，鬓边云乱绿参差。心事一丝丝。
望江南 其二,清末民国初,冒广生,横塘忆，忆得入时妆。袖角裙边寻遍了，不描蝴蝶即鸳鸯。约束称身长。
望江南 其三,清末民国初,冒广生,横塘忆，忆得暮春初。翡翠蜡笼人中酒，琉璃砚匣夜钞书。手腕不生疏。
望江南 其四,清末民国初,冒广生,横塘忆，忆得日黄昏。罗袜贵妃才出浴，青衣侍婢未关门。此际最销魂。
望江南 其五,清末民国初,冒广生,横塘忆，忆得是修蛾。一抹微云名士赋，两头新月小蛮歌。看杀奈君何。
望江南 其六,清末民国初,冒广生,横塘忆，忆得夜迢迢。深巷月明凉似水，手提金缕强相邀。扶尔过桐桥。
望江南 其七,清末民国初,冒广生,横塘忆，忆得薄嗔时。四角中央猜不到，金钗钿盒教还伊。生小故娇痴。
望江南 其八,清末民国初,冒广生,横塘忆，忆得晓犹眠。昨夜新凉桐叶雨，比来小极菊花天。短被恋吴棉。
望江南 其九,清末民国初,冒广生,横塘忆，忆得夜迟归。鼠蹴筝弦声窣窣，蝠飞檐角影依依。坐守到更稀。
望江南 其十,清末民国初,冒广生,横塘忆，忆得客长安。密字红笺频寄与，上言相忆下加餐。小记写仙坛。
蝶恋花 为陈同叔先生题菊窗病趣图,清末民国初,冒广生,老去相如游欲倦。那有文章，值得黄金换。惆怅东篱秋又晚。枣花帘子西风卷。检点药囊禅榻畔。独客凄凉，滋味经年惯。瘦尽腰支天不管。雨声镫影和愁伴。
念奴娇 同瓯碧题江建霞灵鹣阁图,清末民国初,冒广生,灵岩深处，有翠禽生小，梅枝南北。曾见上林烟景媚，曾见扶桑日浴。玳瑁栖梁，神仙食字，况占聪明福。伉声俪影，一时眉鬓争绿。闻说今日江湖鸳僝鸯僽，都避风波辱。愁煞乌头今渐白，夜夜伴啼慈竹。寄语高楼，张弓挟弹，莫再惊双宿。漂摇雨雪，卖珠新补茅屋。
迈陂塘 兰史作红豆图，属余赋词,清末民国初,冒广生,怪东风、年年多事，情根吹长如许。衰迟有个桓司马，流涕犹如此树。新愁绪。待诉得卿前，只怕卿凄楚。卿家词赋。有一曲霓裳，人间天上，离恨旧曾谱。十年事，除是菱花亲觑。鬓丝换了无数。况思聚散原如梦，总奈初心难负。君何苦。君念我春衫，近日无乾雨。白杨黄土。问持比天涯，歌离吊梦，抵得此情否。
蝶恋花 庚子五月再游吴门，同人泛舟山塘，追悼亡友建霞、畏■,清末民国初,冒广生,年年载酒山塘路。元鬓消磨，第一情缘误。欲拾坠欢无拾处。塔铃自向空中语。忽然几阵潇潇雨。吹过邻家，笛子声凄苦。莫谱方回肠断句。鲍坟春草青无数。
好女儿 仲虎以浣芸夫人石榴画扇见诒，辄题其上，寄示瓯碧,清末民国初,冒广生,花发江津。写韵佳人感殷勤。一片汪伦意，道鸦鬟初挽，麝煤初屑，兔颖初匀。蓦忆妆楼东畔，有绛树映红裙。又归期错了天中节，对合欢明月，因风怀想，化作行云。
百字令 过冷香馆，赠心兰，集石帚句,清末民国初,冒广生,十年幽梦，锁旧家亭馆，绿阴无数。莫向孤山山下觅，红萼无人为主。染额人归深宫，旧事惆怅谁能赋。夜寒风细，冷香飞上诗句。谁解唤起湘灵，伤心重见，商略黄昏雨。书寄岭头封不到，回首江南天暮。唯有阑干，旧时月色，俯仰悲今古。疏帘自卷，逋仙今在何许。
清平乐 昌硕索题元宫人画扇，同君直赋,清末民国初,冒广生,轻纨抛却。长信风萧索。妾命也同衫袖薄。祗恐洗多红落。分明复道人归。西宫镫火更稀。想煞秋衾铜辇，不知苔上罗衣。
水龙吟 六月四日顾鹤逸、金心兰、吴昌硕、曹君直招同云间和尚饯余于虎邱，谱此留别,清末民国初,冒广生,惨然醉不成欢，酒杯都向君前尽。飞鸿杳杳，碧城何许，南来都无准。昨夜星辰，檀郎谢女，春眠方稳。甚七条弦上，声声变征，曷不唱风波定。十载抛残玉轸。怨芳尘泪珠难忍。感时惜别，思量不似，者番凄紧。后日湖山，舞裙歌屐，欢踪难问。怕重逢换了，翠尊银烛，旧潘郎鬓。
金缕曲 维扬感旧,清末民国初,冒广生,残梦惺忪记。记年时樊川落魄，扬州十里。几日司空浑见惯，不用人前回避。为一两三声心事。都被檀奴猜著了，背银镫簌簌弹清泪。心一片，为郎死。量珠拟作藏娇计。奈春来伤心别有，欲行还止。万事总难如我愿，到日绿阴成矣。原不分坠欢重理。阶下羊车传唤到，甚侯门值得深如水。判对簿，泥犁里。
高阳台 小江先生有骑省之戚，屡欲为词唁之，会以病树盦卧病图属题，漫赋是解,清末民国初,冒广生,秋晕镫孤，霜欺衾薄，别离生死空床。病树盦中，恹恹病过重阳。十年前事思量起，有个人、鬓影扶将。为殷勤、量取刀圭，检点囊方。凄凉禅榻维摩老，祗潘丝今日，换了苍苍。落叶哀蝉，助人陌上神伤。婆娑生意都销尽，尽抛他、雨砌风墙，待添株、残日萧萧，临水垂杨。
百字令 为孝耕题松筠读书图,清末民国初,冒广生,西山晴翠，尚依然无恙，似从前否。肠断承平天宝日，蓦地渔阳鼙鼓。北极朝廷，东来风雨，醉也天何苦。雕阑玉砌，一时灰烬楼橹。何况老屋三间，路人谁恤，词客英灵聚。剩得龙眠图画在，依约暮云春树。丹凤城南，铜铺石井，是我经行处。如今寂寞，野棠开落无数。
霜叶飞 用梦窗韵，送古微督学粤东,清末民国初,冒广生,黯然情绪。西风里，垂杨攀尽千树。俊游几日共长安，一别翩如雨。待化作、南飞翠羽。登高重吊佗城古。怕少日题诗，败壁满尘沙，难认旧时缣素。相对眼底黄花，尊前绛蜡，临分江管还赋。鬓丝禅榻袅茶烟，静听风铃语。便绾就、离愁万缕。来朝难挽斑骓去。盼得将、梅枝寄，已是冬残，故人何处。
贺新郎 用实甫韵贺其纳姬人,清末民国初,冒广生,未觉长安冷。道新来春回绮席，香生罗衬。何逊风情浑未老，合把温柔管领。有幽怨三生同证。妾是崔徽重入世，问檀郎莫便张三影。私语罢，倚钗鬓。衔泥辛苦香巢稳。数当时同行姊妹，粉零脂剩。飞上枝头身变凤，多少随鸦堪哂。看眉黛琴心相映。夫婿洛阳声价贵，烂羊头再博封侯甚。情一往，为郎赠。
满江红 邯郸道中作,清末民国初,冒广生,如此天涯，才换得、呕心词赋。吊不尽、宾鸿客燕，人间今古。国士由来青眼贵，才人容易朱颜误。把酒杯、和泪一齐浇，赵州土。旧题碣，欹荒墓。新种柳，垂官路。对病兰不笑，幽花空妒。挟瑟高堂浑不见，调筝素手知何处。听邯郸、城上月如银，四更鼓。
河传 沙河道中见梦湘壬辰题壁词，感和此解,清末民国初,冒广生,愁省丝鬓，落关山，马上征衫影单。遥天照人眉月弯。长安琼楼回首寒。二十二年弹指耳。浑不似。天宝承平事。草萋萋。柳依依。长堤銮舆从此归。
八声甘州 题钱仲仙湖山感旧图,清末民国初,冒广生,问春魂彀得几回销。垂杨一千条。忆年时俊赏，桃根桃叶，打桨相招。载得一船明月，行过段家桥。依约红楼上，有个吹箫。不忍当窗理镜，怕湖心照见，丝鬓青凋。自杨枝去后，谁唱雨潇潇。镇黄昏严城凄角，拥鹅衾回梦浙江潮。无肠断三杯两盏，浊酒今宵。
清平乐 其一 为慧波题画,清末民国初,冒广生,一帘红雨。恼乱春无主。燕子飞来还又去。商略将春留住。怜他绝代容颜。因何堕落人间。问讯看花年少，几人看到花残。
清平乐 其二 四月朔日同人集悯忠寺看花,清末民国初,冒广生,晓钟声里。报道春归矣。生怕玉钗魂堕地。把酒将他呼起。人生有酒当歌。不歌奈少年何。看弈扪碑读画，又将一日销磨。
菩萨蛮 水竹居图，为伯寅题,清末民国初,冒广生,平生天放耽幽独。二分水共三分竹。更种万芙蕖。高槐绕屋蔬。自随牛马走。此意蹉跎久。问讯画中人。流莺傥结邻。
蝶恋花 题桐阴士女画扇,清末民国初,冒广生,当初那识愁滋味。下九初三，只道长嬉戏。啼煞邻鸡浑不理。日高犹拥鹅衾睡。于今渐觉秋深矣。缺月疏桐，独夜人无寐。湿尽固姑袍上泪。眼前没个商量地。
酷相思 邱芬若夫人画册，同瓯碧作,清末民国初,冒广生,想像红闺人勌绣。携翠管，消清昼。问韵事鸥波能敌否。郎是个丹青手。妾是个丹青手。暗粉陈脂抛撇后。和水墨，商量又。更词赋一家真少有。大姑也才论斗。小姑也才论斗。
金缕曲,清末民国初,冒广生,往事流波卷。怅怀中都梁香散，白头韩掾。剩得弯弯眉子月，曾照梨花庭院。也曾照桃花人面。蓦地仙裙留不住，被春风剪断同心缠。雁桥畔，落红满。经行卧起思量遍。更思量凤头钗小，鸦头袜浅。消息东墙浑咫尺，三日那曾不见。谁料得流年偷换。俯仰坠欢成隔世，小重山未抵春人远。离梦醒，镇凄断。
江城子,清末民国初,冒广生,画檐蛛网镇殷勤。怕伤春。越伤春。一夜东风，吹送落花魂。欲奏瑶琴双手涩，才几日，又生尘。天涯芳草绿成茵。盻行云。断行云。老去登临，惟有泪沾巾。楼外山光如此瘦，何况是，倚楼人。
后庭宴,清末民国初,冒广生,山意催寒，云容做暝。荒凉一幅江天景。蘋洲渔唱寂无人，凭谁唤取眠鸥醒。可怜露重风多，落尽梧桐疏影。定应今夜，冷到鸬鹚顶。待不赋悲秋，奈秋来信紧。
清平乐,清末民国初,冒广生,凭高望极。四野天如墨。啼到鹧鸪无气力。不信哥哥行得。落红帘外飞飞。东风生把花欺。已是言愁时节，尹邢休斗蛾眉。
金缕曲 其一 题耆寿民见山楼藏书图,清末民国初,冒广生,笑倒东方朔。掷毛锥还君此卷，起为君酌。衮衮诸公牛马走，那有王杨卢骆。有亦只束之高阁。身是故将军姓李，语灞陵醉尉休轻薄。弹一曲，夜飞鹊。西山晴翠浑如昨。对楼头纵横万卷，典坟邱索。拉得画师王石谷，来践草堂佳约。吾自有胸中丘壑。妻解麋齐儿虎跳，算一家梅鹤都非恶。百城拥，气磅礴。
金缕曲 其二 寄林姬汉上,清末民国初,冒广生,月又沈沈锉。拥寒衾依稀寻梦，梦偏难作。长记个人分手约，佳节元宵将过。问到底人还来么。便是不来应有信，武昌鱼食饱宁忘我。定闲煞，两眉锁。书生结习吾真左。十年来相逢到处，揶揄鬼大。除却卿能知我者，此外有谁许可。我有泪只为卿堕。从古伤心无过得，是红颜老共青衫破。待迦叶，说因果。
齐天乐 仲路尚书出视成哲亲王手批文选，辄题此词,清末民国初,冒广生,萧梁文选家家有，珍珠密行堪讶。老尚耽书，手无释卷，难得贤王风雅。茫茫代谢。想诒晋春深，墨花亲洒。一样天潢，较量今古孰高下。黄巾忘年躏藉。赵明诚金石，几付胡马。西望长安，东来风雨，乱定思量犹怕。官衙晚罢。话劫尚留灰，堕能全瓦。捧出牙签，宝光腾半夜。
忆旧游 捡废札，得舅氏一刺，背书寓李铁拐斜街广元栈九字。栗娘夫人手笔也,清末民国初,冒广生,叹软尘十丈，宣武城南，帽影鞭丝。一片怀中刺，有祢生姓氏，磨灭经时。认他腕娇书细，纸背字参差。想研匣琉璃，笔床翡翠，暮唱朝随。仙姿昼眠起，又菱花亲照，重扫蛾眉。镇日凝妆坐，写家乡黄绢，江上残碑。今日红裙乌帽，人世总长辞。剩一尺鱼书，天涯带愁还屡披。
摸鱼子 张彦云于吴门得一镜，背镌思娟二字。邀余赋词,清末民国初,冒广生,是谁家、娟娟此豸，回肠直恁凄断。一丸冷月无情物，曾照春人梦短。妆阁畔。忆手掠犀梳，坐对云鬟绾。于今谁管。只金箧尘封，绣廊屧锁，人共暮天远。当初事，楼上花枝应见。东风依约人面。相逢张绪风流客，入手玉台春满。帘乍卷。袅千缕，茶烟来结书床伴。判教愁损，当软障真真，天涯岁晚，浊酒夜深唤。
虞美人 席间赠袁巽初，时新纳姬人,清末民国初,冒广生,昨宵帘底分明见。已作卿家燕。尽他软障唤真真。且让当筵平视饱刘桢。背人试把芳名揣。竟体兰香在。天教云雨助荒唐。难得罗帏六月会生凉。
双红豆 题孙子潇先生把酒祝东风，种出双红豆图,清末民国初,冒广生,一卷牛腰，百年鹃泪，翻来揭去如新。江东孙楚，蕉萃当时，青衫多少销魂。酹酒花神，愿东风著力，种出情根。寄语并头人，莫等闲忘却前身。叹水逝光阴。轮回风火，天涯我亦。沾巾。床头明月在，算难瞒旧日温存。梦醒琴尊，只襟上啼痕酒痕。惹相思挨他今夕黄昏。
菩萨鬘 其二,清末民国初,冒广生,啼蛄吊月钩阑下。桐英永巷骑新马。入苑白泱泱。侵衣野竹香。明朝枫树老。厌见桃株笑。园令在临邛。新成安乐宫。
菩萨鬘 其三,清末民国初,冒广生,芙蓉泣露香兰笑。垂帘几度青春老。应笑画堂空。人间无阿童。笛愁翻陇水。深井桐乌起。燕语踏帘钩。罗帏午夜愁。
菩萨鬘 其四,清末民国初,冒广生,浓蛾叠柳香唇醉。竹黄池冷芙蓉死。谁识怨秋深。洞房思不禁。深帏金鸭冷。蜡泪垂兰烬。河转曙萧萧。飞丝送百劳。
菩萨鬘 其五,清末民国初,冒广生,帐前轻絮鹅毛起。舍南有竹堪书字。门掩杏花丛。南原几夜风。乡书何所报。洛浦归帆少。谁棹满溪云。鱼归清海滨。
菩萨鬘 其六,清末民国初,冒广生,衰镫络纬啼寒素。唐檀郎谢女眠何处。细露湿团红。残蜺忆断虹。泪痕沾寝帐。老去悲啼展。奉坠绿衣前。燕脂拂紫棉。
菩萨鬘 其七,清末民国初,冒广生,黄尘海水三山下。劳劳谁是怜君者。蹭蹬溘风尘。驼悲千万春。城雅啼粉堞。天远星光没。辛苦尚相从。多方带药翁。
菩萨鬘 其八,清末民国初,冒广生,杨花扑帐春云热。吴娥莫道吴刀涩。昼夕不成闲。鲈鲂斫玳筵。谁家红泪客。恨唱华容歇。骨出似飞龙。宵寒药气浓。
菩萨鬘 其九,清末民国初,冒广生,情如合竹谁能见。桥头长老相哀念。冬暖拾松枝。啼乌被弹归。镜中聊自笑。注口樱桃小。正室擘鸾钗。人归故国来。
菩萨鬘 其十,清末民国初,冒广生,华筵鼓吹无桐竹。酒中倒卧南山绿。细绿及团红。芳醪落夜枫。遥峦相压叠。雁羽铺烟湿。百日不相知。镜中双泪姿。
菩萨鬘 其十一,清末民国初,冒广生,古堤大柳烟中翠。忆君清泪如铅水。潘令在河阳。刀环倚桂窗。密书题豆蔻。憔悴如刍狗。客帐梦封侯。今秋似去秋。
菩萨鬘 其十二,清末民国初,冒广生,鲤鱼风起芙蓉老。衰兰送客咸阳道。不忍过瞿塘。江头楂树香。月明啼阿姊。泪眼看花机。秋水钓红渠。东邻有小姑。
菩萨鬘 其十三,清末民国初,冒广生,千山浓绿生云外。梁王老去罗衣在。曝背卧东亭。秋姿白发生。凄凉栀子落。虫响镫光薄。楚女泪沾裾。人间底事无。
菩萨鬘 其十四,清末民国初,冒广生,左魂右魄啼肌瘦。寒风又变为春柳。眼尾泪侵寒。离歌绕懦弦。胡琴今日恨。天上分金镜。入郢莫凄凄。银壶狒狖啼。
菩萨鬘 其十五,清末民国初,冒广生,临歧击剑生铜吼。家人拆尽门前柳。十骑簇芙蓉。洛阳吹别风。肠攒非束竹。折折黄河曲。意气自生春。长刀谁拭尘。
菩萨鬘 其十六,清末民国初,冒广生,春营骑将如红玉。可怜日暮嫣红落。酒色上来迟。当唇注玉罍。风桐瑶匣瑟。龟甲开屏涩。飞下雌鸳鸯。栖乌上井梁。
菩萨鬘 其十七,清末民国初,冒广生,玉堂调笑金楼子。玉钗落处无声腻。露折一枝兰。稍知花簟寒。沈香薰小像。细管吟朝幌。铜镜立青鸾。吴娥声绝天。
菩萨鬘 其十八,清末民国初,冒广生,自从小靥来东道。雨梁燕语悲身老。风采出萧家。曾名萼绿华。行云沾翠辇。绣沓搴长慢。端坐踞胡床。红纱满桂香。
菩萨鬘 其十九,清末民国初,冒广生,绿章封事咨元父。落花起作回风舞。今日嫁文鸯。罗薰绔褶香。春迟王子态。水弄湘娥佩。一日作千年。今朝值几钱。
菩萨鬘 其二十,清末民国初,冒广生,天河落处长洲路。御沟泉合如环素。人在石莲中。觥船饫口红。洗多红色浅。匀脸安斜雁。且要弄风人。无人柳自春。
菩萨鬘 其二十一,清末民国初,冒广生,不须浪饮丁都护。自言汉剑当飞去。埽断马蹄痕。又将西适秦。宫牙开小茜。别浦今朝暗。雪下桂花稀。傍檐虫缉丝。
菩萨鬘 其二十二,清末民国初,冒广生,酒阑感觉中区窄。皇天厄运犹曾裂。北斗光阑干。遥岚破月悬。颜郎今已老。夜梦归家少。小雁过垆峰。鹅毛糁墨浓。
菩萨鬘 其二十三,清末民国初,冒广生,更容一夜抽千尺。思牵今夜肠应直。沙远席羁愁。长安夜半秋。候虫嘶露朴。玳瑁钉帘薄。写恨破长笺。瑶琴重拨弦。
菩萨鬘 其二十四,清末民国初,冒广生,玉蟾滴水鸡人唱。窗含远色通书幌。梦载楚溪船。湾头见小怜。忧来何所似。白草侵烟死。雪污玉关泥。今春还不归。
菩萨鬘 其二十五,清末民国初,冒广生,绿香绣帐何时歇。冷红泣露娇啼色。宝袜菊衣单。当知赵国寒。寒玉鸣夜刻。卧听莎鸡泣。夜帐减香筒。高眠复玉容。
菩萨鬘 其二十六,清末民国初,冒广生,天荒地老无人识。从君翠发芦花色。何物最伤心。南城罢捣砧。舞裙香不暖。宋玉空愁断。江岛滞佳年。龙门起断烟。
菩萨鬘 其二十七,清末民国初,冒广生,相如冢上生秋柏。柏陵飞燕埋香骨。鹤病悔游秦。悲哉不遇人。春风吹鬓影。跳脱看年命。抛掷任枭卢。龙阳恨有余。
菩萨鬘 其二十八,清末民国初,冒广生,灵台经络垂春弦。泉莎耎卧鸳鸯暖。鬓湿杏花烟。疏桐堕绿鲜。夜遥灯焰短。锦带休惊雁。独客梦归家。宫帘隔御花。
菩萨鬘 其二十九,清末民国初,冒广生,莲枝未长秦蘅老。刺香满地菖蒲草。灯暗会良人。浓眉笼小唇。菱丝萦独茧。褥缝篸双线。暂得见何郎。宫衣溅水黄。
菩萨鬘 其三十,清末民国初,冒广生,暗春烟起连天碧。南湖一顷菱花白。绿刺罥红泥。沙平草叶齐。练香熏宋鹊。独睡南城月。睡熟小屏深。岑光晃縠襟。
菩萨鬘 其三十一,清末民国初,冒广生,花台欲暮春辞去。秃襟小袖调鹦鹉。嘹嘹湿姑声。歌回蜡板鸣。梦中相聚笑。拂镜羞温峤。无物结同心。庞眉入苦吟。
菩萨鬘 其三十二,清末民国初,冒广生,桃花乱落如红雨。楼头曲宴仙人语。春月夜啼鸦。杯阑玉树斜。绿蘩悲水曲。短佩愁添粟。不解走章台。黄昏访我来。
菩萨鬘 其三十三,清末民国初,冒广生,楼前流水江陵道。紫丝竹断青骢小。生世莫徒劳。花悲北郭骚。系书随短羽。病骨伤幽素。沽酒待新丰。秋藜绕地红。
菩萨鬘 其三十四,清末民国初,冒广生,杜郎生得真男子。离家三载今如此。骑马佩珠长。停杯泛小觞。晓奁妆秀靥。香出鸳鸯热。花入曝衣楼。燕山月似钩。
菩萨鬘 其三十五,清末民国初,冒广生,旧丝沉水如云影。飞窗复道传筹饮。紫腻卷浮杯。红油覆画衣。弄珠惊汉燕。隔坐应相见。今日似襄王。宫人正靥黄。
菩萨鬘 其三十六,清末民国初,冒广生,玉星点剑黄金轭。吟诗一夜东方白。杨柳伴啼鸦。松香飞晚华。吹笙翻旧引。破得东风恨。花蔓阂行辀。河声出塞流。
摊破浣溪沙,清末民国初,沈曾植,春尽啼鹃泪满枝。同功双茧不成丝。残月一钩残夜影，佛低眉。天醉尽饶秦梦好，雨来还作楚宫疑。长恁蝶喧蜂绕去，几何时。
霜叶飞,清末民国初,沈曾植,秋花更比秋心碎，帘波一桁香沁。木兰小绽曼陀罗，耐露香风韵。莲漏转，玉阶人影，玉妃揽镜天中晕。太液起沧波，问何处歌阑舞罢，迢递仙讯。愁心不断连环，梦儿圆就，灯花千万灵准。无情流水有情痴，泪滴荷珠冷。总看道南枝鹊稳。香盟还怯金神定。卷万缕情丝起，青女归来，啼妆渍粉。
南歌子,清末民国初,沈曾植,黄叶秋娘面，青山倦鸟心。当筵直道酒杯深。门外天涯，落月带横参。小印绸缪篆，明珠缭绕簪。芙蓉三变曲池阴。但拒霜华，莫负日华心。
惜琼花 忆梅用子野韵,清末民国初,沈曾植,湖月白，溪水碧。送玉人归去，香冷瑶席。一声长笛春无色。翠羽啁啾，露梦星夕。暗招魂，蛟脊窄。怕濛濛倩影，画师窥得。残山剩水荒寒极。一盏寒泉，竹外长忆。
水调歌头,清末民国初,沈曾植,天马控西极，鸣鹿在南山。雪花堕地如掌，猿臂彀黄闲。左带双鞬鲛箙，右拥单于日逐，小队凯歌还。白骑故人问，翠墨特勤刊。穷塞主，老胡语，远游篇。东南月生沧海，耿耿视刀环。风鹢飞飞更退，秣骥垂垂欲睡，梦语醉钧天。蒲苇纫无已，磐石转弥顽。
八声甘州 送伯愚之乌里雅苏台,清末民国初,沈曾植,送萧萧征马向边州，都护出安西。正啼鸦噪晚，惊沙击面，烟树凄迷。灞上回头南望，鳷鹊夕云低。谁识阳关意，兀坐渔师。揽辔而今焉向，黯兰生荪苦，天上相思。僾回风北溯，乐莫乐相知。莽千里龙沙雁碛，借天山砥锷浮鲸鲵。归须早，今年金印，斗大提携。
渔家傲,清末民国初,沈曾植,塞上秋来风景异。平沙白草天无际。契箭传呼菩萨至。高牙启。六州都督偕胡跪。旱海沙陀游猎地。射生不射黄羊地。盘马弯弓开远势。腾猿戏。彀中别有由基意。
水龙吟 夔笙拓江总碑残字，半塘得之，因为秋窗忆远图征题,清末民国初,沈曾植,白头江令还家，吴天极目迷残照。归心何处，桐阴井识，柳前门到。家国苍凉，人天悲愤，江山凭吊。付残碑翠墨，坏人千里，图画里，西风悄。太息骚人潦倒。总一例雨啼烟啸。暮年词赋，暮秋行旅，昔愁今抱。如此江山，数行雁落，一钩月皎。感余怀天末，芳馨脉脉，引幽兰操。
渡江云 赠文道希,清末民国初,沈曾植,十分春已去，孤花隐叶，怊怅倚阑心。客游今倦矣，珍重韶光，还共醉花阴。长亭短堠，向从来雨黯烟沈。人何处，匣中宝剑，挂壁作龙吟。登临。秦时明月，汉国山河，尽云寒雁噤。行不得鹧鸪啼晚，苦竹穿林。寻常总道归帆好，者归帆愁与潮深。苍然暮，高山流水鸣琴。
永遇乐 再赠道希,清末民国初,沈曾植,银管频催，瑶华重折，别怀柰许。澹日晖晖，春城梦梦，还是鸠呼雨。东风酒泛，南风草长，那更北风铃语。问归程桃花万点，寻源知向何处。挐音去了，延缘谁见，海水天风今古。白马潮回，青牛气杳，身世原无住。垄前麦秀，庞公来往，拥鼻试吟梁甫。西江水，马驹蹴踏，付堂头举。
鬲溪梅,清末民国初,沈曾植,鹅黄新柳未曾知。雨如丝。慵点歌唇苔地、惜燕脂。隔帘春梦迷。商量难作好春期。见何迟。记否去年花下、上红时。月明浮玉卮。
疏影 苇湾观荷，半塘同作,清末民国初,沈曾植,艳霞停镜，遗碧筒传酿，莲台翻令。风约生衣，香涴轻纱，依旧涉江风景。鬓丝已逐哀蝉化，梦不到鹭凉鸥静。任无边水佩风裳，倦眼迷离愁省。艇子踏波去好，昔游似梦里，山河心影。薏苦难甘，丝拗还连，不转妙香根性。西来秋色看如此，料前度雨声催听。付沙禽漫画纷纷，又近夕阳烟暝。
拜星月慢,清末民国初,沈曾植,弓月犹弯，罗衣未卷，缥缈金茎零露。灵琐仙踪，罨洗车凉雨。针楼眼，络角秋河一线垂户。槎客归来休妒。冰簟银床，看星桥停杼。碧玲珑，候转霓裳步。散秋花鹊喜灵无误。年年长定心期，者悲离欢聚。人闲恨，泪渍青陵土。支机石，灰劫池非故。翻赚他，檐角蜘蛛，几网虫愁诉。
汉宫春,清末民国初,沈曾植,思美人兮。又回风萧瑟，林影参差。蝉声在树，凄怨齐女何时。西山避面，怕愁吟逗入愁眉。已看到，落霞千里，萧瑟暮鸟空枝。煞是冥鸿云外，尚远音余响，缭绕琴丝。恒沙世界净愿，恨礼星迟。零笺断墨，报新来戴带眼还移。浑未了，黑风白雨，残灯倦客枯棋。
金缕曲 其二 寄半塘,清末民国初,沈曾植,白打千年调。尽芳春、榆钱买断，燕昏莺晓。东海扬尘曾几度，不换娲皇残稿。干底事、飞来双鸟。天遣笼中收羽翼，甚阴阴、林静蝉逾噪。宫羽换，费弦爪。而今剩写伤春草。似钧天、归来帝所，余音还袅。莫便酒边夸醒眼，从古幻师颠倒。怕百变、鱼龙未了。白项鸦啼经惯否，念月明、惊鹊南枝绕。凭问讯，楚江棹。
月当厅,清末民国初,沈曾植,望眼尽处江如带，高楼明月，白露凉天。唤取吴刚倚树，商约重圆。不动山河真影，讯素娥，珍重佩娟娟。银汉转，参旗井钺，北落门寒。羽衣我是横江客，瞬须臾，赤明几度开年。过尽千帆一苇，赤壁依然。还是箫声咽愁去，秋江水月夜行船。麻茶眼，奚囊锦掇，九点齐烟。
洞仙歌,清末民国初,沈曾植,冰肌玉骨，自美人如月。不与常娥共圆缺。尽摩诃春晚，玉帐魂归，心眼冷，漦在龙亡荒忽。月华如水浸，花蕊楼台，朗朗金波照行屧。不醉复如何，岁岁年年，吹不断紫绵香屑。乍长眉仙帔道人来，恁莺燕春秋，琵琶难说。
金缕曲 为藏山题画,清末民国初,沈曾植,绝唱酬希听。我非鱼、子犹非我，会心谁胜。天若有情天亦老，目瞬华萎难认。展画里、仙关云磬。浪说挂冠神武早，滞翱翔、那得常清净。铭鹤罢，倚松暝。洞庭叶下灵均醒。顾龙门、伤怀眇蹠，杨侯波劲。亲友抟沙坚不散，荒了陶家三径。溯明月、中秋人定。玉宇琼楼三世影，唤湘灵、鼓瑟苍龙应。常娥老，维摩病。
无闷,清末民国初,沈曾植,月晕瞢腾，云树黯霭，气压沈沈江水。憺玄夜如年，霓裳未起。要唤明妃临镜，便屑玉消冰霏缨佩。甚蓝婆误了，天门十二，乍开还闭。多丽。九曲蚁。尽汉女归来，琼宫霞砌。讯消息、香南西来何意。漫说玉龙卅万，怕鳞甲先春融罗被。翻输与白战诗坛，冻渗玉蟾清泪。
忆旧游 辛丑除夕，溯江至十二圩大兄官舍度岁,清末民国初,沈曾植,尽冻云拂帽，霁雪湔衣，鼓枻重来。潮出扶桑下，送行人西上，遮莫东回。津头关吏借问，前度客繻开。甚三宿天留，一行月厌，鸥鹭休猜。东轩传鹊喜，道人随佳节，春动深杯。南北东西路，暂白头兄弟，笑索官梅。风轮浩荡，吹我马骨蓟丘台。报江上青山，好留颜色归梦催。
八声甘州 上元夜无月,清末民国初,沈曾植,碧翁翁倦眼是慵开，云尾憺愁余。倩剑锋抉破，常娥唤醒，翻自踌躇。江汉交流北渚，暗水动潜虚。不是骑鲸客，跋浪长鱼。梦去音尘千里，问上都灯市，绛蜡何如。老南浮羁客。三十六鳞疏。岁华新心情非旧，听邻娃笑语转更初。花南漏，丁丁遥夜，窗掩灯孤。
摊破浣溪沙,清末民国初,沈曾植,肠断东风万柳堤。十分春过石桥西。斜月冥濛天水白，梦凄迷。归去也知琼宇近，起来还见玉绳低。长向断无人处听，子规啼。
暗香 潭月山房木莲花放，俗称大玉兰，实即古所谓木兰，香山诗所称木莲也,清末民国初,沈曾植,莲花八叶。堕世尘、不受墉城仙接。的的檀心，清露玉房晓檀浥。来是芗林天姊，休误了兰香芳牒。尽奇绝，白地光明，净相起眉睫。遗褋。浪霅霅，甚澧浦路遥，桂棹愁涉。花身危立，莫莫风潮作舟楫。闻道九疑仙侣，已不是玉严金帖。又静夜，缄密意，瓣香深擪。
湘春夜月 和圣秋,清末民国初,沈曾植,夜何其。秋星暗水平池。怊怅子夜清歌，筝柱定场危。误了汉皋佩解，料蚁珠九曲，不度愁丝。倚画阑惜梦，回灯照影，新月如眉。弹棋巾角，飞笺墨晕，去日来时。步步花生，珍重是香阶苔滑，雨暗云迷。传言玉女，早西头风叶频吹。几怅望，是看花易老，问花无语，漏尽人归。
琐窗寒 追悼半塘，用玉田悼王中仙韵,清末民国初,沈曾植,尘梦烟消，虫天漏尽，招魂江外。沈吟玉笥，难挽此才尘里。怆冥冥，骖鸾去时，苍梧谒帝蛮云碎。把牢愁万古，劫波三世，怨申知致。绝代。诗骚意。尽卧病漳滨，行吟湘水。姬姜憔悴，肠断礼魂山鬼。问何年，辽海鹤归，铜仙蚀尽清铅泪。便他方，弹指相逢，滞愿船一苇。
念奴娇 双花王阁赋牡丹,清末民国初,沈曾植,东风无赖，向妙明空里，色尘吹聚。瞥尔摩醯无相眼，还为花光一觑。午韵阑初，露香亭晚，玉佩罗裙舞。樊南老矣，更无彩笔新句。尽教芍药扶轮，海棠授印，京洛风流具。小妹东家窥宋久，催唤蕊珠同住。緤印香严，袜尘波细，离合神光处。斜阳导引，海西又作霞妩。
云仙引 赋樱花,清末民国初,沈曾植,朱晕唇含，丹华的注，春风绝代东施。娇倚醉，艳倾脂。鬘云海天照影，独立倾城娇总持。饶李秾芳，比桃斗色，露浥风迟。红妆休妒棠姿。还误认樱桃留郑时。错莫春心，交加日影，闹煞蜂儿。香国同根，花王共命，相倚名园交让宜。待修芳谱，旧家须记，西府仙枝。
鹧鸪天,清末民国初,沈曾植,七不堪中有底忙。石湖愁坐玉麟堂。词催驶笔红楼姥，心悸神弦白石郎。吹剑首，淅矛铓。黄鸡白日送年光。闲情欲付玲珑唱，说著微之已断肠。
八声甘州 重阳园中独坐，菊花有开者,清末民国初,沈曾植,舫斋西背指菊花开，餐英太清寒。自灵均去后，远游无绪，往日难还。缭绕秋空雁字，漫画不堪观。海鹤霜辰警，如此江山。影事回环重数，怕老君眉皱，秋色阑珊。惜秋花郑重，写出瘦诗看。又多少回黄转绿，恁上云乐语老胡谩。龙山去，几人帽落，鬓影霜残。
解连环,清末民国初,沈曾植,岩空人悄。澹霜林渲晚，霞天回照。认一抹林外晴沙，是鹤瘦筇孤，那回曾到。写出青山，写不尽鹃啼猿啸。怅平生心事，向平五岳，安期三岛。尺幅平量画稿。有名家点笔，词仙借抱。尽缥缈天际归舟，只搅碎秋心，乱蛩衰草。断梦无痕，又转入玉京仙调。夜灯青，念君髯影，萧萧吟老。
上林春 水仙花,清末民国初,沈曾植,楚泽芳兰天秀。恁捐袂江波悽愀。相怜缟袂寒生后。浑不是梅花三九。水清石见莹无垢。照月地小莲冰透。从他野鹿衔花走。忍消瘦仙心依旧。
南歌子 其一,清末民国初,沈曾植,子夜声先变。丁娘索尽多。柰向薄情何。王孙珍重出，踏春莎。
南歌子 其二,清末民国初,沈曾植,密字仙家授，飞轮上苑迎。捩转九华灯。胸前香緤印，秘层层。
南歌子 其三,清末民国初,沈曾植,玉简晨朝斗，青词夜拜章。清磬落斋房。谪仙分道去，出寥阳。
思仙会 中秋后三日天桥望月,清末民国初,沈曾植,团圞小时月。还向圆时缺。圆缺频番，谁道心情都别。常娥不老，百面随行迹。淮山去，越山来，夜山碧。银桥不度，想像霓裳阕。遥夜西风，揽得桂华盈襭。蟾蜍睥睨，谬向吴刚说。休莫莫，莫休休，漏声彻。
江城子慢 阁夜,清末民国初,沈曾植,寒更欺病客。江阁夜，虬箭伶俜滴。金粟尺。玉带砚，隐约避人书迹。陨星石。万里归来鹃血污，天门泪，仙人兵解厄。人闲直恁休囚，星汉更无消息。年时连环共解，对雪江愁晚，眼迷朱碧。枉抛掷。行云梦，神女今来天隔。了无说。袖里衣冠飘撒下，第几劫，昆池灰晕赤。冥冥碧火，巢中鸮夜吓。
满江红 天桥晚望,清末民国初,沈曾植,江上青山，冷眼看、先生玉貌。风尘里、几回拄笏，几时落帽。下客囊争先脱颖，中流壶复谁同调。只飞飞、野鸭蔽空来，争粱稻。天欲补，共工笑。堤待障，冯夷掉。已太阿拱手，镡颠锷倒。蕉下竞迷藏覆鹿，林闲自怪徘徊鸟。对长江、直下意何如，千帆渺。
金缕曲 自菱湖武备小学堂公宴归，西望龙山，青极天末。古皖龙舒皆在潜山，非今城也,清末民国初,沈曾植,麦浪千畦皱。缓归来、弓刀千骑，使君前后。笑问葛疆干底事，醉了襄阳儿酒。著醒眼、海棠厮句。偃蹇龙山西北去，把孤城、付与孱翁守。罗百雉，大于斗。濡须东锁三吴口。问乔家、小姑夫婿，英灵来否。落日神鸦衔祭肉，猎猎大风吹垢。料江左、夷吾须有。黄石荒荒朱履敝，那素书、一卷长衔袖。渡旁渡，柳州柳。
河传,清末民国初,沈曾植,春望。怊怅。夕阳西。霞渚风漪眼迷。杜鹃劝人胡不归，归迟。落花红满蹊。锦字盘中辞宛转。愁不断。四角中央遍。夜相思。梦来时。月儿，常娥幽怨眉。
清平乐,清末民国初,沈曾植,嬉春下九。不是花长寿。东日才蒸西雨又。耐许有情生受。参军蛮语娵隅。白题舞罢跦跦。可有相关意否，摛门横也抽除。
虞美人,清末民国初,沈曾植,秦娥瞥眼乘鸾扇。秋与长安远。五更风起夜乌啼。明灯空局照无棋。阮郎归。细腰宫里休相妒。久罢倾城顾。妆楼欲下更迟迟。千花万草没人知。袅余丝。
金缕曲 己酉夏五，大观亭公宴作,清末民国初,沈曾植,浩浩恢台夏。荡归心、楚江晴涨，朝宗东下。手种樱花三百树，准备春红娅姹。照明岁、初颜尊斝。贱子平生丘壑兴，要长康、遍著诸公画。霜鬓点，颊毫借。数峰清峭山无价。漫相笑、回旋地小，舞衣狼藉。叔子底如铜雀妓，绝倒会稽颠傻。付清簟、疏帘棋罢。澹澹长空孤鸟没，渺皖公、仙去周郎霸。千载上，几人也。
汉宫春 铜官山感旧,清末民国初,沈曾植,奇绝云峰，又淮风别雨，蓦地相逢。中庭雨后，若榴别是真红。危楼徙倚，唤吾累、与话愁侬。愁不见、张星天上，高柯郁郁王蒙。飞尽漫天榆荚，自沈郎钱小，莫怨春空。空闲赤龙须下，跌宕陶公。东还海道，付篙师啸咏从容。人闲世、故衣新绽，年年马耳东风。
水调歌头,清末民国初,沈曾植,峨舸下江夹，双阙豁天门。柁楼徙倚回望，鹊尾夕阳痕。多谢襄阳父老，寄语石城年少，䟤跋漫纷纭。地土贱无直，山鬼诗何论。五杂俎，八风舞，七言文。去矣西河老守，别语漫云云。风起白头高浪，日暮碧云孤唱，林际见春申。黄鹄来相迓，绛老问生辰。
临江仙 沪上与子封同居作,清末民国初,沈曾植,倦客池塘残梦在，秋声不是春声。小屏风上数行程。三危玄趾，关塞不分明。楼阁平芜天远近，长宵圆月孤清。夜阑珍重短檠灯。对床病叟，攲枕话平生。
汉宫春,清末民国初,沈曾植,华发归来，有鬖鬖病柳，摇落江浔。问形问影，都置星汉沈沈。青虫相对，一钩丝、且络琴心。浑未辨、蜂房蚁梦，先生自惯闲吟。恰到有情痴处，觑偶然图画，便忆山林。仙山去人不远，谁遣而今。回帆挝急，又江头其雨淫淫。还只怕、觚棱梦断，年年铜辇秋衾。
浪淘沙 题边景昭画鸡,清末民国初,沈曾植,老作喌鸡翁。晦雨霾风。穷愁志就话笼东。任遣尸居还口数，窠下儿童。虫蚁遍区中。啄啄何功。越家伏卵鲁家雄。赖有此君相慰藉，筛影玲珑。
戚氏 其一 月夜瞻园小集归，樊山有词，依韵和之,清末民国初,沈曾植,月华清。隙光琐碎上轩棂。潭影窥人，林风解带，夜三更。苕亭。古台城。残山剩水忒分明。衣冠六代如梦，梦中说梦到无生。青帘白舫，黄花乌帽，偏怜重九嘉名。有风流词伯，载酒萧寺，邂逅招迎。倦旅怊怅秋声。传觞催钵，病眼怯鸥盟。谁分与谱翻大曲，笔驶长鲸。药瓯擎。攲枕秋漏丁丁。华胥梦到瑶京。故心现在，故意苍凉，故人共醉承平。白发惭明镜，鬖髿老柳，摇落江汀。输尔朱颜玉骨，使君来，仙吏管蓬瀛。为遣吴刚修月，长房缩地，楼阁华严靓。放善才五十三参请。长相伴，汉上题评。憺西风，乔木峥嵘。惜秋华，小赋未能成。作江山主，年年岁岁，越客扬舲。
戚氏 樊山招集鸡鸣寺，感寒未赴。越日复送一章，邀与彊村同和 其二,清末民国初,沈曾植,桂花秋。仙人散诞狎沙鸥。楚客登临，淮山偃蹇，古今愁。凝眸。骋吴邮。伯劳乌桕问西洲。旧时淮水明月，还照法曲领遨头。世界沙聚，楼台电幻，空华病眼悠悠。正长筵劝醉，长笺写意，长卷抒忧。居然洛下风流。山阴故事，拟问宅图丘。长相保、衣冠入蜀，宾客依刘。客何求。朱雀航前八驺。青溪口外扁舟。水天闲话，说与人闲，有情痴也茶瓯。四百南朝寺，纷烟雨里，山翠青浮。欲问志公遗迹，携懒残，残枝话山楼。祝黄花长久，白头长寿，岁岁赊重九。更江山管领人如旧。一年来，一度句留。病维摩，杖策寻幽。逃禅词，蔬笋得除不。输君此日，金添印锁，玉按琴钩。
诉衷情近,清末民国初,沈曾植,秋坟鬼唱。罗刹江流悲壮。沈吟月种因缘，还见化城来往。无限盲风怪雨，八角垂芒，宝字归天上。悲华放。黑枫人簇仗。三生石在，霍霍刀环响。无尽相。分明镜影，苍茫泉路，故人无恙。冤对终谁谅。
六丑 和天琴,清末民国初,沈曾植,倚银屏数梦，袅万种春愁如发。三峰夜游，青天通箭筈。嘉平仙腊。谁织扶桑瓮，投壶玉女，亸烟鬟月押。东南孔雀楼西北。云外惊鸿，阑前斗鸭，长亭柳稊都茁。恨春风婀娜，不到天末。青霓谁达，闷琼宫瑶闼。珠箔飘灯夜，双泪蜡。当时照见灵札。恁素书沈鲤，玉床眠獭。海霞热，小桃丹靥。总误了春人十载，望春眉睫。红心草绿灰飞蝶。向玉京，魂抱离忧诉，碧翁醉煞。
芳草渡,清末民国初,沈曾植,尘合沓，尽钿毂晴催，班骓晚候。黯子规啼断，青青泪眼江柳。春思浓似酒。试春衫寒透。骀宕去，赚客桃花，懊侬麦秀。已负因缘香火，千里关山梨梦就。漫倒尽金尊，种出东风两红豆。岁华梦尽，路断仙乡烟九。泥滑滑，问讯荷锄归否。
塞孤 用耆卿韵和李孟符,清末民国初,沈曾植,最高楼笛里关山歇。刺眼江头花发。铅泪铜仙垂老别，春雨冷，春泥滑。燕归误觅林巢，乌夜起，啼霜月。怕屏风上画图风裂。春借腊尾支，月向圆时阙。枉著茗花香彻。影事亭亭弦切切。病过了中和节。剪不断楚江愁，消不尽嵰山雪。谢招魂闲静象设。
洞仙歌,清末民国初,沈曾植,月华如水，注金槃仙露。病眼非花亦非雾。念九霄多处，梦影巢痕，秋衾短，攲枕六更重数。影娥相识惯，白发貂裘，此夕危楼倚江浦。澹影不成描，荇藻痕交，倩谁画此翁来去。与旧日吴刚话凄清，为长皱西南，纤纤眉语。
浪淘沙慢 和彊村辛亥岁不尽五日韵,清末民国初,沈曾植,春非我，嬉春还是，雨萼烟叶。暮雨潇潇转急。残灯黯黯未灭。荡千里春心山翠叠。江南梦，词客哀结。向白日青阳试招未，离魂远飘撇。嘈切。霓裳乐世长辍。幻羽换宫移家山破。双角飞更咽。尽穆护沙乾，敕勒川别。鹍弦探折。醉卧处，何处秦关汉月。蚁梦南柯迷残垤。海影倒，波沈摩竭。虫沙碎，尧禽寒语雪。又误他，芳草王孙云峡拆。滔滔南纪江流绝。
水调歌头 答孟劬,清末民国初,沈曾植,病鹤敛奇翼，归燕睇空梁。江南草绿千里，晦朔误阴阳。筑室久荒三瓦，说法未安一把，尺宅自清凉。好在张平子，重赋远山将。窌移宫，野骇征，醉吟商。幕天席地，何处走见二豪僵。尘劫赤明诞谩，梦影清都显见，天地豁雷硠。乞子青霞佩，方驾白云乡。
芳草 长吉多神语，戏效其意,清末民国初,沈曾植,楚云低，潇潇暮雨，女贞细琐黄花。缡褷寻梦路，群群白蝶，杳杳青霞。荒祠熏圣画，数弦音小圣琵琶。道著履梅姑，是耶还更非耶。金华。北规明寸镜，青衣綷䌨，常在谁家。镜妆回半面，残脂零粉去，犹恁夭斜。丁丁双啄木，趁朝阳禹步枝丫。催画里，仙人挟弹，打了昏鸦。
祝英台近 丁传靖寄我叔衡遗词，追念昔游，邈焉异世。咏叹弥日，依韵和之,清末民国初,沈曾植,断云沈，哀雁远，吟入矮篷里。衰相天身，黄叶六朝寺。十年未了心缘，松涛悲壮，澹一抹巫咸山翠。平生事。总教梦与云空，泪咽北流水。历乱黄丝，剉檗染离思。也知化鹤归来，苍茫城郭，净眼见病翁齁睡。
金人捧露盘,清末民国初,沈曾植,坏云沈，悲梦在，劫尘荒。问人闲几度沧桑。画图一角，西山烟树极微茫。觚棱晓色，费秋衾泪雨千行。天人眼，英雄手，神绰约，佛清凉。总禁他转绿回黄。绿阴啼鴂，春来还是看花忙。弦危舞破，道白头怕听伊凉。
山花子,清末民国初,沈曾植,篱外高枝厚朴花。雨晴山鹊语喳喳。斋罢道人无一事，数檐牙。日与春迟弥澹水，梦随人散没开遮。唤取樵青擎茗椀，碧萝芽。
金缕曲 甲寅端阳,清末民国初,沈曾植,满泛雄黄酒。且从容、艾符蒲剑，今年依旧。安石榴花开几朵，太息吾行良久。问客子、不归安否。长月荒唐成毒月，付混元、合子张翁手。何虫豸，强蟠纠。清江湛湛平无皱。御风来、终南进士，终葵杼首。踏浪吴儿休竞渡，闲看吴娃竞走。尽涂抹、青红新旧。暮色苍然从远至，最高楼、倚望双虹彀。墙角落，鸡虫斗。
蝶恋花,清末民国初,沈曾植,片雨清凉能泼火。生日今朝，莲萼车轮破。旧梦沈思无一可。余生只欠王孙裸。星影稀微萤影大。暗碧冥濛，粒黍凝神我。阁阁蛙声新勘过。三官催缴私门课。
摸鱼子 题劳玉初釜山隐居图,清末民国初,沈曾植,釜山青，初阳村舍，桐乡昔意滋厚。沧桑朝市都千变，尺步依然周亩。葵麦茂。伴台笠行归，虿发都人妇。杜门窥牖。问天道如何，遗民犹在，太息使君瘦。人闲世，那得丹砂句漏。萧然环堵五柳。安期仙蹻今何在，缥缈晨霞海右。芝三秀。料一发千钧，荷担心如旧。石头鍊否。憯西北龙吟，东南虫化，天地共搔首。
眉妩 初月，和韵,清末民国初,沈曾植,乍鱼霞晕里，一掐新黄，奁隙晚妆点。薄妒瑶台影，眉峰蹙，人天寂寞心眼。春宵未展。两纤纤，桂叶描懒。认微步，碧海归来夜，怯罗袜尘浅。留伴筝和琴散。共玉清寂照，银渚低案。绰约霜娥袂，掺离绪，春江愁夜潮满。钩帘慢卷。只暗尘火树斜见。尽独处常娥，山河影，再生愿。
最高楼,清末民国初,沈曾植,五更转，睒睒大行星。不寐得先醒。万家梦里浑安帖，九霄露下忒清泠。与丁宁，日莫出，事休生。也漫道，山河皆幻影。也须信，果瓜成笃病。跳丸去，没前程。螔蝓字画随涎出，蚵蚾鼓吹为官争。碧翁翁，秋自瘦，泪难晴。
金缕曲,清末民国初,沈曾植,健骨金刚锁。任铁围、八风飙起，四洲涛簸。方丈维摩安稳在，时有天花飘堕。有萨波、若师知我。我梦千人石畔去，见生公、说法天龙卧。寿者相，君知么。寄声笑口应须破。海中占、珠联璧合，再中日可。艮地新年风起处，依旧司天台课。把旧事、重提㦬懡。二老风流相约去，醉长安、市上花三朵。劝汝酒，一杯那。
行香子 其二,清末民国初,沈曾植,徙倚危楼，旷荡神州。辊天门日月双毬。齐云社蹴，白打钱投。是二郎神，四圣观，趁场不。雁字言愁，鹿角沈舟。南北风来去无休。可中下脚，输了缠头。总水茫茫，沙浩浩，鬼啾啾。
霜花腴 彊村示我九日词，感和,清末民国初,沈曾植,碧澜霁色，敛新寒，秋山为整妆容。碧空禅撩，颠毛病秃，还来落帽西风。人闲断蓬，著泪痕染遍江枫。度关山万里云阴，伤禽不是楚人弓。古往今来多事，尽牛山坐看，哀乐无穷。坏井蛙声，危柯蚁梦，台边戏马悤悤。骑马老公，莫青袍误了吴侬。仗萸觞辟恶湔愁，愁来还荡胸。
念奴娇 曹秋岳竹垞图，今藏王息存处，出以索题，追和元韵,清末民国初,沈曾植,华阳旧馆，记清明上冢，网船归泊。港尾溪头寻踏去，象设孙枝长托。白槿编篱，青松偃盖，想像归田乐。百弓量到，谁家邻比篱落。何时墙角楼成，水湾门近，醧舫宾重酌。添个玉堂宣唤影，深护层轩修幕。诗派编图，瓣香呈佛，潜采光丘壑。紫薇老矣，飘零长遁江角。
六丑 用美成韵,清末民国初,沈曾植,问簸钱堂上，尽翌日枭卢几掷。新年旧年，年华蝇扇翼。蛛网禽迹。信马垂鞭去，高桥回首，认槐安谁国。滑稽履舄春芗泽。广鬓香城，飞车绮陌，清歌尔汝怜惜。怪东风多事，入户窥槅。虚堂憩寂。寄天青海碧。未了平生梦，斟消息。迷离燕雁归客。总连环不断，春愁无极。过人日，梅花岸帻。强含韵，缠慢沈吟律犯，紫霞旁侧。愁不断，船潮社汐。数海桑，叶叶尘尘遍，麻姑记得。
定风波 寄詽斋,清末民国初,沈曾植,暂乞人闲解脱身。安横何用闭樆门。江上秋帆千里影。风正。归途万一妥归魂。万树梢头敷座坐。云过。朗吟还见洞庭君。一向松涛喧茗椀。鱼眼。先醒原是独醒人。
十二时慢 和鹤林靖韵,清末民国初,沈曾植,木兰花，玉溪悟后，的的假中不二。秋思耗，悲来笑矣。露滴幻香愁蕊。汉国山河，秦关明月，楚客回风意。咽竞气。千载缠绵，鬼带殇戈，莫近汨罗宵济。夜向晨，斗杓酹地，星霣吠流离碎。如此江山，适来夫子，郁㱅钟山翠。问归人归未，不是漆园早计。大明王，西飞孔雀，覆遍光明金翅。一念千年，十身九界，云海搴衣至。任蟪蛄朝菌，斗诤黄帝岁，此心不去，也非来薏，妙莲华里。
蝶恋花 读橘农詽斋词书后,清末民国初,沈曾植,拆破贫儿衣上缕。梦里分明，醒是瞢腾语。门外天涯千里路。到来莫作家乡住。嚼碎云门玄妙句。空也噇空，饥也知饥处。谁见法身和露柱。无星称上分釐觑。
喜迁莺 和仁先韵却寄,清末民国初,沈曾植,年朝岁暮。向消领湖漘，雁啼柔橹。分轴编诗，倚声写梦，占得忘机逸旅。一向椒芬凝酒，偏是蜡花窥户。重点检旧春衫，一瓣心香荐否。何处双缟袂，月地归来，白晓冰轮午。照影波清，围炉夜永，几度移宫换羽。零落潜夫旧事，都付补题新句。为邀勒帝台春，回向歌边金缕。
临江仙 其一,清末民国初,沈曾植,安石榴花开几次，睡乡还在他乡。黄神镌得越巫章。告天烦雀使，酿蜜要蜂王。楼阁参差无尽意，凭阑惆怅斜阳。惠风吹去禊亭觞。飘零王略帖，数番付元章。
临江仙 其二 午日有寄,清末民国初,沈曾植,昨日雨寒今日热，午风儿女钗符。大夫角黍意何如。九江山九面，九逝郢魂苏。满酌雄黄除恶酒，老夫醉颊回朱。三年蓄艾计非疏。南山骑虎去，不见鬼捓揄。
临江仙 其三 彊村词来，调高意远，讽味不足，聊复继声,清末民国初,沈曾植,西北浮云车盖去，晚来心与飘风。高楼独上与谁同。名随三老隐，声在九歌终。不是凭阑无下意，新来筋力添慵。江心桃竹倚从容。音书迟雁字，经本閟龙宫。
紫萸香慢 和彊村九日焦岩登高词,清末民国初,沈曾植,轧茱萸，焦岩招手，词人共是仙曹。泛凌江单舸，灵胥眼，海门高。风雨年年重九，甚今年残照，与煖霜袍。对江山、摇落不是旧题糕。关塞路，影消梦消。松寥阁自前朝。呼旧酒，炙新螯。望南山不见，寻寻觅觅，暮暮朝朝。雁来数行题字，回帆掺，荡归潮。尽人闲难开笑口，桑田掷米，新句得恁相招。愁重痒搔。
临江仙 缀玉轩主留赠小影，赋此以答,清末民国初,沈曾植,五十年来三世相，华胥梦里婆娑。神光离合洛灵过。天花原不落，休著老维摩。露电无痕仙影在，江南江北愁多。幽香小迟道人歌。梁尘前日绕，柰许袜尘何。
小重山 客有歌鄂王词者，音节慨慷，感而赋此,清末民国初,沈曾植,雄剑无端挂壁鸣。秋涛摇废垒，转鼍更。王良阁道照人行。歌宛转，心抱北辰明。云水谢浮名。客心争日月，预期程。与君回抚伯牙琴。天风静，来有大龙听。
摸鱼子 彊村写示龙华桃花词，依韵答之。是日寺僧约看花未往,清末民国初,沈曾植,谢阇黎，十年禁足，玉鞭忘了春骑。夕阳漫想亭亭影，烘入澄江霞绮。呼角里。道收拾商芝，移种秦源里。鹧鸪啼起。便红雨纷纷，道人悟了，作饭了非计。伤春目，多少蜂酣蝶戏。不是凉州乐世。散花天姊含颦见，不断花闲兴废。楼笛倚。便吹彻苍龙，难道悲华意。东风休矣。只笑也堪怜，开原多事，鹃血渍襟泪。
鹧鸪天 再和彊村韵,清末民国初,沈曾植,别浦徘徊隐钿车。谪仙散诞醉流霞。归来渔子都忘世，去后刘郎不问花。空色眩，色空嗟。杳然流水到天涯。东皇合念春无主，处处流莺忆故家。
蝶恋花,清末民国初,沈曾植,春在无人行处院。燕语声停，蝶梦花头款。卐字阑干连不断。柔波荡漾银塘满。两地沉吟三月半。约略行踪，只在蔷薇畔。密语幽期深复浅。袖中锦字分明见。
南歌子,清末民国初,沈曾植,月约寻翻误，春愁梦惯疑。壁弓杯影任娇痴。忘却一彄银约定情词。子夜歌频变，秦筝调更移。簪花新格写乌丝。认得三星带月小名儿。
霜叶飞,清末民国初,沈曾植,楚天征雁参差起，斜行北向凄断。低徊重倚木兰桡，殢晴云池馆。悄堤上柳舒青盼，夜来不放红妆绾。总是玉关情，怕缺月窥人丝鬓，寒食春远。长近酒尾吟边，断肠无处，鹊炉心字千篆。风怀不是绛都春，芳事悤悤换。便千里鹧鸪啼遍，梦魂还滞梨云攓。自料量乌巾角乱，插繁花莫惊泪眼。
满江红,清末民国初,沈曾植,岸帻风前，又过了、一年春色。垂杨外、鹊儿喜报，莺儿歌剧。梁燕语闻长叹久，林鹃泪为思归滴。又红肥、绿瘦几多般，催朝夕。霜鬓老，金杯窄。花易尽，愁何益。怕东君误了，九秋荆棘。鹰到春来能变化，蛇怜风去无踪迹。作大家、儿笑复如何，茵凭侧。
浪淘沙,清末民国初,沈曾植,残照不回头。睇燕危楼。无心秋色有心愁。尽眼垂杨千万缕，踠地丝休。重叠报章留。黯淡银钩。榆钱飞尽麦人收。长是断无人见处，芳草悠悠。
清平乐,清末民国初,沈曾植,春风独笑。樱晚棠还早。燕子多情忙不了。今日呢喃谁晓。清江自惯东流。遥山两点长愁。过了清明上巳，孤他楚尾吴头。
少年游 偶闻婢语明日三九,清末民国初,沈曾植,九叠屏风取次张。九派下浔阳。九九图中，燕脂催点，春事九回肠。情知不是长安路，九面误衡湘。稽首灊云，九天司命，九鳸问归装。
三姝媚 邓尉探梅不果，和彊村韵,清末民国初,沈曾植,花朝三日过。殢江皋，余寒香悭花朵。挂月珊枝，僾西风，想见石公高卧。禅榻沈吟，甚病树仙舟情左。孤负遥期，雪海春浮，梦君吟坐。莫放箬如船簸。问可有留题，脂粘粉涴。雪暗关山，倩西崦，一笛玉龙吹破。送客诗成，便稳趁橛头单舸。重向莫釐高处，议联青琐。
鹧鸪天,清末民国初,沈曾植,散诞青鞋紫领巾。旬休联得自由身。棠妆故是唐宫态，樱品偏矜海国春。留跘坐，起频申。惜花休便著花嗔。来从天姊观空相，去谢风姨是恶宾。
浣溪沙,清末民国初,沈曾植,残雪楼台似梦中。去年花下惜悤悤。断肠流水又相逢。海涸尚余清浅碧，泪多难洗两三红。返魂忽证凤林钟。
齐天乐 徐积畲揽镜图,清末民国初,沈曾植,道人心性圆如月，帝网重重无量。百面交光，三生留照，不断字轮明相。蟠龙鼻仰。问青盖何年，玄冥无恙。鬓影春风，倚楼频看自惆怅。拓本几番相饷。有西池瞻敬，尊那供养。仕至公卿，传宜孙子，多贺国家天上。听声卜响。剩表圣心情，容成知状。不老山人，玉泉饶醉盎。
定风波 题病山松菊障子，李子申画也,清末民国初,沈曾植,愁日愁随一线长。流珠去去不商量。长鬣松呼能识我。磥砢。数他夏腊饱风霜。不用餐英还拂帽。颠倒。梅花红处菊犹香。松下老僧无尽意。庆喜。婆罗勒果叶间藏。
鹊桥仙 七夕和韵,清末民国初,沈曾植,金风似剪，银潢如带，良夜愔愔罗袜。人间已自罢穿针，只天上未忘佳节。画屏殢楚，金钗诉愿，儿女夜情都别。仙裙永断适石榴红，问此后聘钱谁质。
疏影 汤愚峰画菊，仁庵弟属题,清末民国初,沈曾植,东篱采罢。是南山一抹，晴翠遥冶。省识秋容，花亦无多，月地灯窗从写。霜前已识西风惯，问霜后峭寒谁怕。向酒边一笑先相看，莲社逃禅归也。准拟年时重九，龙山旧会处，满插盈把。薏苦苗甘，梦短心长，的的日精不化。秋花不比春花落，早霓额通明帘下。算晚香未要矜持，待返中黄仙驾。
木兰花慢 寄仁先湖上,清末民国初,沈曾植,问南湖湖畔，渔隐话，几人传。有拾得诗成，僧伽伴在，一味诗禅。炉烟夜深香烬，恰十分秋月定光圆。影事琼楼玉宇，归心下噀斜川。词笺写了又重看。渺渺义熙年。道菊是渊明，渊明是菊，形影神全。觥船。夕阳一棹，唤林翁相约酌寒泉。郁郁门前五柳，不曾摇落江干。
喜迁莺 和止存,清末民国初,沈曾植,南湖日暮。尽消遍游尘，总宜船橹。瘴雨飘襟，蛮花侧帽，今日江湖倦旅。为问渔庄蟹舍，何似马人龙户。听夜雨。暗潮生，还有婆留射否。是处深巷畔，碎远春声，点点都昙鼓。鹤去亭孤，龙移潭冷，望到江莲白羽。几日竹林游迹，拍遍梅边乐句。莫苦忆武昌鱼，试脍宋家霜缕。
水调歌头 蒋孟蘋得宋刊周密草窗韵语，以密韵榜其楼，索赋词纪之,清末民国初,沈曾植,呼起弁阳叟，还作雅谈无。野语齐东未问，韵语落西湖。不向二宗参话，不共四灵通社，佳句锦囊余。无学亦无病，诗说味同如。我知君，君靳我，卷还渠。清苕浊霅，无恙仙馆占名区。也有玉田春水，也有碧山新月，个是竹山庐。谁是紫霞叟，还倩上彊朱。
摸鱼儿 其一 晚春词,清末民国初,张慎仪,经几番、雨丝风片，东皇无意留恋。惜春洒尽情鹃泪，谁道黄莺能劝。劳缱绻。毕竟是、枝头浓艳难重现。春情太短。只赚得零星，湿红坠粉，镇日写幽怨。春梦乱。梦绕画阑千遍。只愁春去无伴。迟回将酒花前饯，那不使人悽断。东风懒。和不散，游丝反被游丝罥。仙轺且缓。待绝代才人，钩心斗角，撰出春归卷。
摸鱼儿 其二 凌云话别，和胡玉津韵,清末民国初,张慎仪,理征鞭、又将去也，骊歌唱得声破。别怀枨触浑无俚，况又自伤轗坷。生憾者。问此去，青山更有谁知我。欲留未可。且落叶扁舟，联吟拌醉，怅玉津渔火。记倾盖。正是那时雪堕。岁华还虑虚过。岚边行榼花间屧，准备嬉游最妥。君恋么。便风絮，浪萍凄悄荒邮左。明年春娜。有残月晓风，芦沟杨柳，寻梦正无那。
摸鱼儿 其四 和邓华溪、方鹤叟自寿诗,清末民国初,张慎仪,两词仙、后先初度，饯秋才过几日。秋花秋柳今犹健，想像泉明丰格。曾亲见。锦绣好、江山忽变狉榛俗。愁添白发。每星晚霜晨，把年时事，向索郎重说。休太息。轻负林栖岁月，清闲终是难得。好精著述名山业，殊与尘劳有别。强自释。聚洛社，耆英自寿词先拍。各歌一阕，尽阳春白雪，兴高采烈，欲击唾壶缺。
水龙吟 其一 游薛涛井，寻桃花林，暮不得,清末民国初,张慎仪,可怜最是婵娟，遭时沦落如蓬梗。过庭续句，竟成谶语，何堪追者。十色蛮笺，七弦筝柱，闲情自领。算爱才不少，骚人墨客，终莫慰、青楼恨。去锦城东差近。是太和、薛涛古井。五云深处，昌蒲一碧，萧萧摇暝。访古人来，登高凭吊，伤心薄幸。问桃林何在，年年杜鹃，只余悲哽。
水龙吟 其二 游城北萧寺,清末民国初,张慎仪,携尊欲上层楼，曲廊深掩疑无路。那知姑射，词人三四，居然占据。我自消闲，随缘最好，何劳相妒。只荒凉池馆，衰菱坏芰，也算得、赏心处。经过重重殿宇。好一似、梦中曾住。几丝垂柳，几竿修竹，扶苏如故。五十三参，逢僧一笑，拈花顿悟。羡蒲团坐破，壶天小隐，暂游仙去。
水龙吟 其三 残菊,清末民国初,张慎仪,夕阳红褪秋痕，枝枝低压闲阶重。芳心几度，暗中偷减，愁来补空。径曲渐芜，篱歌欲断，不堪调弄。怅晚香幽独，白衣人杳，陶情酒、谁为送。丛额新寒遭中。到小春、犹含余冻。卷帘花瘦，尖风吹过，似闻凄讽。寄语枯萤，倦蜂痴蝶，谩寻香梦。待落莫留与，岁寒三友，一充清供。
水龙吟 其四 渔蓑,清末民国初,张慎仪,夫须碎织成蓑，鸣榔去钓西岩下。添将葛屦，配将蒻笠，短竿自把。转过滩头，又寻沙觜，萧然整暇。趁满天荻絮，满身烟霞，邀几个、鸬鹚话。欸乃一声归一，穿浪花、引船入汊。解衣槃薄，裁青补翠，乱堆篷罅。晒月眠云，消闲谁共，但凭老瓦。奈卖鱼市散，无钱沽酒，藉伊偿价。
台城路 其一 感秋词,清末民国初,张慎仪,待凉小立秋千外，争如旧年秋态。怕说秋来，还说秋去，可是秋心无赖。赏秋至在。费忙里秋吟，枉婴秋痗。好迭秋笺，和他秋露写余嘅。问秋今尚余几。又重番秋雨，把秋揉碎。花诧秋魔，月嗟秋蚀，酝酿秋情如醉。秋虫苦吠。似对我悲秋，凄然秋籁。秋梦支离，恨秋宵无睡。
台城路 其二 哀张紫帆,清末民国初,张慎仪,芙洲与共停吟屐，落拓客怀难遣。选胜评棋，买春敲韵，消去旅愁何限。浪游已倦。又败笠冲寒，残阳车蹇。万里蛮荒，乡心怎禁悲芦管。俊才信多命舛。甚绕枝轧轧，昏鸦破卵。肠断春云，心惊瘴雨，都入牛腰行卷。鬓丝搔短。悔病误相如，茂陵秋晚。凄绝天西，剩方诸泪满。
薄幸 女士贺双卿，才貌清绝，诗词娟秀，误嫁农人，备尝艰苦。史悟冈西青散记述其崖略，读之凄然,清末民国初,张慎仪,绡山闺媛，有如此、锦心绣口。造物忌才成惯例，怎得雀屏嘉偶。任凭伊、饷黍浣衣，遂令人比梅花瘦。把炯炯痴情，鳏鳏私恨，和泪写词多首。自唱了随鸦曲，应和与鸦相厮守。信画楼金屋，谪仙无分，欲销魔焰谁能彀。事喧皖右。付西青妙笔，便传芳泽千秋后。魂兮知否。莫悔青春虚负。
贺新凉 壬申季夏客居邛廨，蕉窗送雨，烦襟洒然，张紫帆枉存，同赋此解,清末民国初,张慎仪,身世如薸寄。被炎风、吹来此住，饱参凉意。一桁虾须钩上未，人坐午阴疏际。细检点、兰煤檀粹。借取金貌薰最好，袅烟痕、篆作回文字。蓦一阵，妙香递。潇潇夜雨声悽戾。倚胡床、睡魔未隐，容心先碎。海样深愁都搅起，赢得泛澜清泪。只羡煞、买山引退。筑个团瓢画可读，却此生长在清凉地。胜今日，情憔悴。
满江红 其一 题胡雪渔山水画,清末民国初,张慎仪,画里卜居，消不尽、寻常风月。还暇日、呼邻聚话，茶凹酒凸。残雨过林云不定，霁虹落涧日将没。有前头、观瀑野人来，飞双凫。古刹外，榕阴阔。短亭外，杉阴窄。又渡旁店，酒旗盈幅。淼淼江流回几曲，巉巉石磴盘千折。似莽苍、三百里嘉陵，雪渔笔。
满江红 其二 磷火,清末民国初,张慎仪,鬼马风旋，蓦然到、磷光万斛。似点点、星星萤火，风中起伏。狐拜断碑残月冷，鸱巢古木推烟绿。忽翻空、搅起斫营声，髑髅逐。有几队，在枫隩。有几队，在藤谷。有几队来去，迷如转毂。游戏不劳韩愈送，回鴹怕被钟馗捉。听啾啾、群唱鲍家诗，歌代哭。
满江红 其三 题读书秋树根图,清末民国初,张慎仪,渲染新图，犹略有、孟家风味。弈局人、荒琴不御，蝉签重理。静对盆兰花气袭，倦依篱豆茶香递。正风吹、落叶似翻书，可人意。朝读向，秋阴底。暮读向，秋声里。分刚日柔日，读经读史。疑义偶通开口笑，讹文随订从头记。指天边、雁字一行行，谁编次。
解连环,清末民国初,张慎仪,春晴骀岩。爱杂花生树，香随路转。为探幽、未访茆庵，正藜杖泥松，芒鞋尘软。百级岩根，幸腰足、自来清健。拜一十六丈，古佛金容，达摩罗汉。愔愔禅房昼掩。在薜萝深处，有碑漫漶。取几多、拴帚棕毛，且揩藓披岚，搜寻残篆。移坐梵楼，面山展宴，尝斋馔。归也蒲牢乍吼，暮烟撩乱。
金缕衣 别友,清末民国初,张慎仪,同是东川客。又谁知、临沧祖饯，转劳惜别。买得短艭沙岸舣，恰好波渌数尺。最无那、风前铁笛。吹彻碧空云寸裂。看垂杨、也带愁颜色。龙钟泪，我先滴。如其旅况真萧瑟。忆相逢、斗茶说饼，荷晨菊夕。偻指西迟才几日，又屈落红春寂。慨携手、河梁赠策。一纸家书修未得，报平安幸代传萍迹。归期在，桔涂月。
大酺 留别王子楚,清末民国初,张慎仪,那断鸿声，寒虫语，恼煞萧斋孤客。云山重处，怅年年羁旅，梗蓬踪迹。潘鬓稀疏，沈腰清减，消受桥霜店月。今番归期卜，正梅花夹路，一鞭得得。叹羞涩空囊，苍凉短剑，万般凄恻。征轮前暂歇。便与君、解构同朝夕。还记取、篝灯说鬼，煮茗论花，托新知、浑如旧识。无奈又轻别，别俊侣、情伤今昔。此后鹤枝，借未知。南北驿使，天涯如遇，藤幸通积臆。
满庭霜 题雪竹画帧为崔劭方作,清末民国初,张慎仪,薄月栖寒，朔猋觉梦，满阶枯翠冥冥。暮鸦盘未，空际了无声。霏过一回晴雪，瘦筠萧、槭也愁醒。忆琴外，玉梅同调，寄语细丁宁。倚阑。人去后，枝摇琼屑，冷透疏棂。问平安谁报，依旧亭亭。横抹苍寒不断，尽幽绝、好绘丹青。增惆怅，春风鸾尾，知更怆吟情。
忆江南 其一 建南杂咏,清末民国初,张慎仪,建南好，乘兴踏青行。虫果侩权村有市，蜡花开遍庙无灵。春会记分明。
忆江南 其二,清末民国初,张慎仪,建南好，北望海冥濛。蜃气晓团云百色，蛟雷昼激雹十峰。光怪一重重。
忆江南 其三,清末民国初,张慎仪,建南好，危阁绿阴中。浅水稻田寻蛤菜，夕阳杉路采鸡堫。载酒醉秋风。
忆江南 其四,清末民国初,张慎仪,建南好，别有一乾坤。凉霰不妨花馣馤，严飙翻助草精神。冬意略如春。
忆江南 其五 渔家乐,清末民国初,张慎仪,渔家乐，生小便浮家。野岸晓风迎鹢艇，紫潭春涨试鱼叉。处处有桃花。
忆江南 其六,清末民国初,张慎仪,渔家乐，远住碧云村。千顷荷香熏午梦，一绳棕网挂当门。菰饭聚儿孙。
忆江南 其七,清末民国初,张慎仪,渔家乐，织罟自营生。霜市卖鲈新论价，烟篷蟹汤漫调羹。依夕起歌声。
忆江南 其八,清末民国初,张慎仪,渔家乐，风水好相逢。罗略断流分荇霁，蓑衣冒雪钓芦中。谋饮忆郫筒。
忆江南 其九 田家乐,清末民国初,张慎仪,田家乐，栎社话乡情。筊卜丰年鱼入梦，春融绮甸鸟催耕。天气半阴晴。
忆江南 其十,清末民国初,张慎仪,田家乐，日日饱三餐。缫茧车翻收麦后，薅秧鼓打落梅天。无事不平安。
忆江南 其十一,清末民国初,张慎仪,田家乐，自拟葛怀民。菊酿瓦瓶酾白酒，稻香秋垄曝黄云。婚嫁洽为邻。
忆江南 其十二,清末民国初,张慎仪,田家乐，岁晚务闲居。戏习大傩驱瘦鬼，多藏旧历当农书。馈岁有寒菹。
南浦 送姚晓林入都，用山中白云谱,清末民国初,张慎仪,客意太阑珊，蓦飞来、天棘枝头啼鸟。啼醒梦归人，依稀是，报道不如归好。旅缘未了，而今送客邛崃道。为问天涯芳草处，多管是愁根绕。何须商酌前程，者谢草江花，绮年才妙。九万里、鹏抟扶摇上，眼底瀛洲还小。相看莫笑。不才拟向烟波老。一叶青蛉蓑一领，分付蛩宵沤浇。
月下笛 闻叶汝谐谈西湖访友事，怅然赋此。用张玉田赠仇山村韵,清末民国初,张慎仪,君在蚕丛，扬舲去访，西泠词友。竟悭聚首。怀人真令人瘦。东风吹醒参差梦，可吹得、春愁散否。任孤山一点，寒梅栖鹤，隔林招手。雪后。湖光旧。看苏白堤边，犹余烟柳。画船尽有。艳尘还问篙首。灵襟莫谩伤枯寂，正可惜、花天住久。莫只我，无缘未到六桥载酒。
浣溪沙 其一 送余诠卿归雅都,清末民国初,张慎仪,琐尾流离廿四霜。年年送客在他乡。峨崃山色雨茫茫。驿柳依依如怨别，垂丝十尺系斜阳。离情更比柳丝长。
浣溪沙 其二 和胡玉津韵,清末民国初,张慎仪,泣露荼蘼满架香。香缘风线入虚堂。引来醉蝶一双双。门外新霆惊蝶散，剧怜春色黯无光。愁城无处可相羊。
浣溪沙 其三,清末民国初,张慎仪,同室纷争似战场。不感泪眼阅兴亡。何如从此遁渔乡。坐雨披星常落落，烹鲜煨酒自阳阳。钓竿闲搭在榑桑。
百字令 其一 登凌云绝顶,清末民国初,张慎仪,青衣江上，正层层苍霭，翠岚欲泻。佛寺深藏苍翠里，别有留人小榭。泉急漱萝，风面摆竹，清籁发岩罅。群鸥惊起，远随帆影东下。渔乡权当驩场，相逢旧好，屡枉看山驾。山已租猿楼寓鹤，也许吾求暂假。稚瓞吹羹，绀茄佐酒，薄醉消长夏。离枝红处，一声都了吟罢。
百字令 其二 除夕守岁,清末民国初,张慎仪,寒消三九，甚江城爆竹，岁华草草。客邸光阴容易过，一过一番人老。烧烛检香，呵冰涤砚，自遣闲怀抱。邻家儿女，欢声终夜翻倒。明日怎又新年，料知淑气，处处催黄鸟。应有暖风如我意，吹得官梅开早。寒具留宾，春椒逐颂，强作团圞笑。对花诉与，冰须添了多少。
百字令 其三,清末民国初,张慎仪,莺花无主，看百般红紫，怎生愁苦。蜂蝶纷纷凋瘵尽，莫怪春无情意。忆否当年，杜鹃桥上，忏欲曾重诉。危阑休倚，夕阳红尽将暮。漫道金粉楼台，衣香人影，多少闲歌舞。乐极悲来曾一瞥，又变祅氛处处。狼顾鹰瞵，波谲云诡，魂荡蚕丛路。周遑鬼运，此愁那便销去。
百字令 其四 朽月苦雨，空负登高，展期十九，补作重阳,清末民国初,张慎仪,黤霪骑月，闷恹恹使我，乱愁无际。佳节重阳愁里过，消领枯禅滋味。栖雀惊寒，旅鸿送响，终夜不成寐。祷晴应准，卜期再补秋禊。补禊虽已歉迟，笑歌随意，也当西原会。簪菊佩萸仍故事，重整者番游屐。厨近壶飧，友联园绮，一醉情应慰。凭高念远，文通恨赋休寄。
湘春夜月 瞿印山席观绳伎,清末民国初,张慎仪,忒殷勤，檐际一抹秋痕。引上金粟月娥，真个也销魂。重整罗鬟波袜，向雁绳斜处，步碎罗云。还疑是渡凫，舞衣颠倒，如梦如尘。飞琼伎与，回丸承溜，骋巧翻新。嘅此生涯，尽去来、飘同轻絮，点点芳春。踏歌和罢，了欢场、已过黄昏。蓦又惹起，红愁碧怨、有谁怜汝，只自温存。
秋宵吟 蟋蟀,清末民国初,张慎仪,早凉天，天欲暝。藻井桐阴青冷。颓墙外，正机杼缫缫，做番凄景。一声尖、一声紧。只有离人怕听。易添恨，恨渺渺予怀，天涯路梗。还问王孙，何自苦、悲秋成病。替螀絮雨，对蚻啼咽，有几许情韵，都在梦初醒。倾耳惊心，更深人静。最难忘、鸦髻儿时，篱落呼灯弄霜影。
惜黄花慢 孤雁,清末民国初,张慎仪,淡淡湖天。只荻花千里，不似春鲜。自从孤零，怕拖秋色，那知羁苦偏在霜边。悠悠梦冷潇湘水，省往事、更许谁怜。问鸳鸯。几生修到，良好因缘。离群吊影凄然。剩缡碎羽，飞并何年。摩空惊猎，趁风曳橹，萧寥最是，远塞荒烟。漫漫不见南归路，纵归去、恨也绵绵。倦欲眠。撇云飘下菰田。
东风第一枝 次孙伯勃秋思韵,清末民国初,张慎仪,烛影摇魂，琴心写怨，幽悰历乱无绪。梦回月下清砧，书断霜前碧树。素心人远，知更在、何时欢聚。且权把、寸寸相思，先付与云归处。帘幂幂、残花香腻。檐扑扑、碎玲风细。可怜烂锦年华，犹恋仓皇袱被。炎凉阅尽，有种种、来去问谁。家笼竹、蜚声吹起，那人愁思。
念奴娇 其一 雷仲宣庚子感怀，次坡韵见示，依韵奉答,清末民国初,张慎仪,青羊一变，又骎骎厄到，中原文物。八道狼氛连海角，破坏幽燕半壁。矗矗琼楼，翁翁玉宇，高处寒如雪。踌躇四顾，可有回天英杰。也曾搔首问天，问天无语，孤愤凭何发。瑶草琪光乱成阵，怎不豪情都灭。三尺吴钩，几编乐府，俯仰悲霜发。宵分人情，忍看剑外残月。
念奴娇 其二 水亭观白莲,清末民国初,张慎仪,棠舟兰桨，向银塘荡入，水云深处。四面花光同一色，惯与鹭鸥为伍。纤佩欲烟，淡妆浣露，欲效霓裳舞。闹红不到，晚随凉月同住。仿佛仙子凌波，亭亭小立，含意憨无语。一阵野风吹欲堕，香泄水边琳宇。藕雪轻丝，萧薰冷酌，款客成佳趣。素鬟互唱，几回消尽残暑。
喜迁莺 重九小饮丞相祠堂,清末民国初,张慎仪,重阳无雨。向别径侦秋，灵祠载酒。满地紫苔，半庭黄叶，掩映夕曛如绣。不似少游风景，对此那堪回首。低回久。叹惠陵古木，寒鸦依旧。偕友。登高去，恅愺心情，问有人知否。落帽且嘲，采萸聊祓，已在酒阑时候。思量一年一会，今日之游已彀。人散后。欲拈毫题壁，西风正骤。
醉花阴 秋雨书问,清末民国初,张慎仪,秋雨凄凄天欲暮。一滴一声苦。挨坐到灯昏，人已无憀，况近芭蕉住。惨白芙蓉开几树。不是遣愁处。愁是并秋来，秋老将归，怎不和秋去。
湘月 早梅,清末民国初,张慎仪,雪天如醉，有明明灭灭，半林残照。引得游蜂煞蘦乱，似讶东风太早。瘦影扶春，婹香破冻，遣尽闲烦恼。万缘俱静，愿我与花长好。绝忆锦里废园，蛎墙低处，魂断无昏晓。隔住鹭泾飞不去，清梦几时才了。竹意相怜，松情自慰，遥索巡檐笑。绮窗客到，吮毫再续吟稿。
青玉案 其一 读陈沅传,清末民国初,张慎仪,香舆桀英箫鼓。薄命例、成风絮。错嫁将军如腐鼠。莲花池里，昙花庵侧，都是堪伤处。文人好事挦滇故。曾访五华为沅叙。稗史已残无可补。前圆圆曲，后圆圆曲，乃付银筝度。
青玉案 其二,清末民国初,张慎仪,无端春去闲花落。蓦飞过、秋千角。人倚秋千浑不觉。觉来无着，邻莺曾约，还去将春捉。骤寒向晚颠风作。处处芳林桐一虐。韶景轻抛真是错。自伤迟暮，青衫如昨，有泪痕斑驳。
高阳台 悼亡，室人李慧，字淑芳，殁于光绪丁未十二月二十四日,清末民国初,张慎仪,枯柿翻风，残梅溅雨，黄昏不住啼鸮。问卜琼茅，酸辛知是今朝。卅年欢戚皆成幻，细思量、怎不魂销。甚潘郎，皤然老矣，有涕如潮。逢逢腊鼓催年亟，正鸾离珠镜，凤惨玉箫。杳杳泉台，酒从何处来浇。痴情欲把哀弦诉，算哀弦、诉也无聊。尽灯前，四卷楞伽，诵到深宵。
一丛花 梨花将谢漫赋,清末民国初,张慎仪,小园花事太匆匆。浑不见春红。沉沉院落溶溶月，隔珠帘、一样玲珑。雅素不妆，秾华汰尽，悄倚粉墙东。冰魂飘泊尚流踪。蝶意也都慵。重门云护无人到，只诗情、息息相通。冷雪几枝，余香一线，无语咒斜风。
琐窗寒 其一 花户油窗,清末民国初,张慎仪,茜镛纱轻，碧棂纸脆，不宜冬晚。为翻新样，添换琉璃片片。任信风、吹过重翻，总疑遮煮一层绢。只书墙暖日，玲珑透影，砚冰能泮。烂漫。供清玩。似云母画屏，花浓目眩。燕寝凝香，最便消寒琼宴。纵周遭、掩映如云，仍朗朗隔窗易辨。到春时、窗外桃开，好觑春人面。
征招 雪意,清末民国初,张慎仪,迷濛天色和云冻，冻破遥林松影。几队鸟拼飞，尚绕枝未定。晴光了无信。才一抹、残曛又暝。送到角声，怎吹不散，霓寒成阵。甚市。远愁沽，晚来也、欲饮一杯瓶罄。壁简去征诗，当凫花良酝。社盟原未冷。应不少、爪郎嘲咏。风正紧，独自跢跦，在梅边闲等。
迈陂塘 其一 题赵松雪煎茶图,清末民国初,张慎仪,悄芳园、松阴欲堕，疏疏颇适人意。旗枪摘向松阴里，沾上一襟凉翠。闲无事，唤便了、来寻安铫支炉地。行行且止。任敲火石眉，调泉井底，趁着晚天霁。偶触拨，幸草劳新身世。因而于此憀憩。轻瓯相对祛烦虑，想到槐南应悔。休也未。莫再恋、芬华久被嚣尘累。披图自咥。姑濯笔抄经，焚香颂佛，更与鹤随喜。
迈陂塘 其二,清末民国初,张慎仪,甚闰余、平分春色，花期分外明媚。暖风拂面香尘腻，宝马钿车成市。信多丽，与耆旧、同来疑入江南地。韶光弹指。计祝罢灵芬，月刚一币，乐事又重举。花丛里，开遍深红浅紫。此间最好谐戏。年年游迹都如梦，梦也无头无尾。吾衰矣。剩老眼、看花不少伤春意。好春难再。今题竹哦松，更须尽兴，莫负此良会。
齐天乐 其一 葺薆园粗完题壁,清末民国初,张慎仪,避嚣小隐林深处，近在少城城畔。屡浼蚁营，屋烦蜗载，题作慰蹉跎馆。回廊涉遍。上树杪茅茨，一揩倦眼。燕燕莺莺，自来自去谁拘管。浮生莫慨蓬转。者闲适风景，让我先占。新绿最阴，颓红閟馥，都与好怀相绾。尘缘隔断。有两版丛书，足供消遣。高卧北窗，觉羲皇未远。
齐天乐 其二 胡玉津邀同宋芸子、赵尧生、邓华溪、邓雨人、路金坡、江子愚宴集天倪阁赏白秋海棠,清末民国初,张慎仪,当年曾访凌云去，小住海棠香国。轳辘井边，秋千亭畔，簇簇疏花如雪。萧晨蕙夕，剩清怨几分，闲情一霎。春睡醒来，梦华破碎秋心仄。光阴回首都幻，又古鹳重缔，饱有秋色。冷艳弄晴，素馨吹息，销尽红尘炎热。无言脉脉。有篱豆吟蛩，伴伊幽寂。画箔低垂，玉阶凉露白。
齐天乐 其三 寿吕字彬,清末民国初,张慎仪,翩翩浊世佳公子，无怪得名能早。拨乱多才，爱人以德，自是神仙通晓。知音太少。惜海上成连，悕弹古调。冷落鱼龙，黾蛙阁阁闹津要。葭吹春风到了。听双双乾鹊，绕庭喧噪。渐入中和，惊红骇绿，恰好岁星临照。居然蓬岛。定饭熟胡麻，果荐安枣。迭晋匏宣，祝使君寿考。
齐天乐 其四 戊午九月同王咏斋、张子高仿行宋文潞公，丙午同甲会,清末民国初,张慎仪,人生知己从来少，笑我交游更寡。况是衰龄，适丁危季，同甲问谁属马。天缘幸假。有丙午三人，又娴骚雅。寄兴闲园，望云依恋潞公驾。石湖亦驰名者。诗注熙朝事，播为佳话。月后销沉，岂知今日，再见吟迷联社。暮秋清暇。正酒绿灯红，连宵未罢。醉墨淋漓，补当年图画。
金缕曲 其一 七十生日自述,清末民国初,张慎仪,七十平头矣。记少年、零丁孤露，不胜况瘁。食指伙颐难一饱，笑煞昌黎五鬼。处处是，揶歈滋味。自愧鼠鼋生计拙，误穷途、莫下万双泪。恐挫了，元龙气。关河狼迹寻知己。但凭著、随身竿木，逢场游戏。幕府栖迟岁月老，我瑀琳书记。瞬息沧桑如鼎，那更有桃源可避。倒不如长作平原会。消块垒，梦腾醉。
金缕曲 其二 赠宋芸子,清末民国初,张慎仪,自恨逢君晚。卅年前、闻风倾倒，曾披行卷。镕铸古今珠一串，才分今无其选。早博取、湘潭青盼。并世知交星散尽，只寥寥、残客称同伴。结吟社，通情款。明年此知谁健。但相期、花前月下，清尊频劝。麦秀黍离休再赋，留着一枝斑惯管。待占领、彬彬文苑。我对渊云甘俯首，幸骈邻、好共咨疑难。道珍重，加餐饭。
探芳信 丙辰人日葺薆园怀工部草堂,清末民国初,张慎仪,春来路。在杏萼梅梢，东风一度。有多情燕子，探春对花舞。招来旧雨与新雨，莫便分宾主。快安排，茶臼诗筒，花间久住。游卷渺难据。嘅人日草堂，五年未赴。今日嫩情，又阻浣溪步。丽春更有花无数，再去寻工部。自丁宁，未可芳期又误。
解语花 黛黛花，吴淞茗名。与赵尧生同赋,清末民国初,张慎仪,风描碧髓，露染璃酥，应是天工巧。二分春早。争炫出，楚楚缃花清峭。疏香吹到。正竹里、炉烟袅袅。比他代，醉绿昌明，沁诗脾更好。也学千双淡扫。对清人宫树，倍争窈窕。云魂月貌。单只是，不夜鹤心知道。徘徊绝倒。吴淞创、锡嘉名妙。可能低唱斗茶歌，赚周郎不晓。
惜红衣 残荷和江子愚,清末民国初,张慎仪,瑟瑟西风，无端吹坠，半池红腻。惨绝舞衣，犹向曲阑依。零香剩粉，浑不似、旧时妩媚。知否。花底双鸳，也为花蕉萃。清盟易替。芳梦难回，寥寥甚无俚。愁丝几缕，梏入秋心里。剩有荒黄月，只炤枯槃铅涕。且摘将紫菂，权当作相思子。
琵琶仙 拜月,清末民国初,张慎仪,碧落融融，帖寒玉、倒浸二分月色。正罢璇阁晚妆，下阶步虚白。焚真降、下风遥拜，有入骨、相思莫释。穿榭虫声，依廊花影，愁老蟾魄。黯然诉、不尽幽情，诉一番、更一番凄绝。细语自怜自问，问今夕何夕。冷露湿衣娇欲颤，情烟丝、扶入珠箔。却把心事重重，吹入横笛。
催雪 珍珠兰,清末民国初,张慎仪,露点苔纹，雨跳荷盖，开到新秋兰雪。想蝶褪粉轻，鲛弹泪热。尚酝几丝幽怨，逗眉月、纤纤更清绝。玲珑透过，噀花风过，三来十斛。低缀。乍明灭。爱嫩蕊静娟，妙香腻滑。在薜荔墙阴，卜葡架隙。取瀹碧瓷花乳，伴凉夜、萤窗又岑寂。正帘垂、银蒜秦停，玉柱一声啼鴂。
疏影 芭蕉,清末民国初,张慎仪,虫秋闲昼。正小亭漠漠，轻阴犹逗。未到黄昏，人凭阑干，青翠冷粘吟袖。秋心惯向斜阳卷，怎不与、斜阳同瘦。隔疏帘、误认婵娟，漫约茗窗话旧。正是愁来时候。怅屏风遮断，问愁知否。写韵题笺，墨点参差，难寄相思一斗。芙蓉未放梧桐老，只凤尾、霜前雁后。夜凉不雨也飕飕，孤梦甚时才就。
宴清都 秋阴,清末民国初,张慎仪,惨淡秋容苦。有狼籍，野云飞散还聚。菊荒松暝，清清冷冷，寂无人语。深深槅掩红蛮，掩不住、过墙砧杵。更遥空、阵黑归鸦，悠然拚没烟树。自怜中酒情怀，不胜骚屑，怎禁秋暮。泬寥天气，冥濛山色，夕阳何处。者回盼断霜晴，独自听、暗虫叨絮。说题糕节近，要酿造满城风雨。
无闷 眷西近有东野之戚，词以慰之,清末民国初,张慎仪,冷雨凄其，悲风萧条，几日酿成奇灾。君忽赋杏殇，事难逆审。应是昙花一现，可再世、羊环来重证。化机幽眇，无非气运，试凭天问。自省。六旬近。也蝉蜕轻抛，鸠巢拙捐。频枨触、老怀曩时余恨。今日为君伤逝，傃黄歇、江天泪还抆。无可奈、强致温词，千万破愁无闷。
凄凉犯 秋夜纪梦,清末民国初,张慎仪,雁声断续，残更后、一檠相对枯坐。思量往事，凄凄切切，又听叶堕。虫喧风大，只播弄愁人一个。聊倒樽、遣怀自酌，引梦孤衾卧。梦逐浣花去，去去来来，被人惊破。相思何益，问相思、可能销么。想到团圞，最辛酸如何是可。向双飞蛱蝶，说他生因果。
梦横塘 别尧生,清末民国初,张慎仪,九峰醉月，万景呼云，记曾共留鸿爪。一旦分襟，念旧雨、时间嘉耗。信是飞黄，腾骧远去，才华绝妙。看蕉弹霜肃，衮补风清，功名事、让年少。何期变起仓唐，道莼鲈乡味，尽堪终老。摆脱朝簪，不屑共、虱群争饱。还载笔、来游锦里。评竹撩花恣吟啸。无奈离多，横吹又起，促乘风归棹。
烛影摇红 黄叶和赵尧生,清末民国初,张慎仪,几日沉阴，疏林残叶寒成阵。蝉鸣鸦点不胜秋，秋色和烟暝。片片斜斜整整。借西下、颓阳绘影。风摇不定，渐起商声，凭阑试听。凋尽苍颜，江南旧梦今初醒。小园寂历饱新霜，又蓼疏葵冷。衬出十分幽景。好料量、擅炉荈鼎。更携笔砚，小坐林间，著书养性。
石湖仙 腋花影,清末民国初,张慎仪,月明如水，漾满地花魂，熿斜清妙。知入幻浮踪，乍窥人、欲嗔还笑。几番惆怅，似画里、相看尤好。清悄。任丁丁、莲漏催晓。依稀醉红不远，上阑干、芳心自抱。犬吠邻家，惊乱尘缘草草。彳亍屧廊，娉娉袅袅。茅亭宿了。蓦一觉。梦随色相俱杳。
天香 初冬寻梅和胡玉津,清末民国初,张慎仪,未到小寒，暗催芳信，又经几许昏晓。料得南枝，应先开早。穿竹傍篱未找。隔林翠羽，似梦里、一声声报。且过野桥探看，逋仙同我孤悄。追思去年花好。怎今年、者般花少。不见玉人信息，共谁索笑。莫怪旧盟易杳。只怪得破馨风力小。不为花劳，花迟人老。
月华清 水仙,清末民国初,张慎仪,汉月晕黄，沅云吹白，花与仙子同姣。环佩珊珊，顾影嫣然含笑。证前身、曾住蕊宫，又何事、人间轻到。谁料。是谪完香债，业缘未了。不怨美人迟暮，怨迭石搏沙，托根撩草。梅后兰前，留得芳魂袅袅。有许多、绿意红情，都化作、冰心雪貌。庯峭。怕袜尘飘尽，春华又闹。
眉妩 腊梅,清末民国初,张慎仪,甚茅檐竹坞，磐口孤芳，树树酣晴雪。翻疑是藐姑射仙人，道妆殊别。弄寒愁绝。剩檀心、半点犹热。间经历、破腊几风信，玉吹律时节。年例。风光先占。知隔墙冻艳，早传消息。带些些秋怨，又带得，些些酴醾春色。垂垂白发。惯句引、探奇吟客。偏梦里相逢，索句伫残黄月。
永遇乐 饯灶,清末民国初,张慎仪,裂竹声中，又逢汉腊，喧传寤祭。桦烛两行，椒浆一斝，浅醉神应善。凭虚驰骤，云车风马，说上九天言事。奏迎送，短长弦曲，余音绕梁飞起。此风溯自，黄羊托始，俗尚沿今犹尔。荔捻粉团，脯融豆乳，表敬随人意。吉蠲致祷，也都不是，浪学王孙私媚。但只愿，乞来利市，普分余惠。
一枝春 岁除感怀,清末民国初,张慎仪,壮不如人，算轮囷、肝胆都成孤负。今垂耄矣，过去韶光难又。迎春饯腊，只听得、青毡依旧。但将一缕缕心情，寄与断霞髡柳。我同浪仙比瘦。甚千山万水，客游已彀。幡然归隐，吟守一灯红豆。年年诗祭，倘窃取、诗名不朽。还是怕、莫遇昌黎，愿能偿否。
扫花游 薆园观梅,清末民国初,张慎仪,今朝雪霁。者篱角墙头，暗香渐泄，天寒未已。有千竿修竹，容花自倚。无语相看，领略盈盈丰致。心独喜。喜几日不来，风光如此。迢递孤山里。念老去林逋，离思难理。一枝欲寄。经几回攀折，莫逢驿使。试倩春风吹，委随到彼。梦圆未。又被他、翠禽惊起。
洞仙歌 咏汤婆子，和邓华溪,清末民国初,张慎仪,布衾如铁，倩床婆营干。清梦自回人自暖。笑枕函、香溢夜夜行云，也算在、那个温柔乡畔。热中寒不到，转转旋旋，却比熏笼倚尤便。酝藉自风流，何异鹣鹣，凭两两、相偎成伴。恐到了、千金好春宵，就弃等闲花，爱情中断。
大江东去 寿坡词,清末民国初,张慎仪,眉山秀拔，想公灵应与，山同不朽。山外梅花梅外雪，正是春催三九。重辩瑶情，斜传瑰句，引起台莱祝。习成风尚，只今犹在人口。翁毕觞咏而还，我来糜介，亦步人尘后。玉版笋肥鸡粥美，更以水仙为侑。心爇瓣香，图悬笠屐，肸能通否。待春强半，还为同叔称寿。
探春 丁巳人日集浣花草堂,清末民国初,张慎仪,残冻初销，轻阴欲暝，又见蓂开七叶。惆怅草堂，当年杜老，犹剩梅边吟魂，曳杖来重访，算行乐、无如今日。一般选石安棋，一般倚竹吹笛。欲问旧游踪迹。奈林鸟池鱼，已都不识。十里柳风，几条莎路，惟有清尘犹昔。往事不堪忆。知此后、韶华易掷。俯仰兴怀，沽春浮一大白。
翠楼吟 梅魂,清末民国初,张慎仪,雪里暗香，水边疏影，霏霏化为烟雾。灵根抛未尽，料犹在、画檐低处。坠红无数。怅蜕后游踪，悄然谁顾。家何所。罗浮缥缈，是伊归路。日暮。栩栩梦中，尽情丝牵绊，了无头绪。相思从此始，向纸帐、如闻凄诉。清修自苦。信明月前身，面尘难住。春无主。且邀仙蝶，过墙寻去。
乳燕飞 二月十五日游花市,清末民国初,张慎仪,花市花如堵。况花朝、春光当午，又无风雨。千万春魂齐唤醒，婉娩昵人欲语。问谁与、群芳为主。酹醑征歌还起舞，正毋庸。金璧酬初。只要把、春留住。紫骝嘶断城西路。正沿堤、杏蕾弄旭，桃鬟浥露。茗舍酒帘仍几处，但换了几今古。总觉是、繁华非故。算百五青阳未暮，趁鞭丝帽影寻诗去。搜不尽，奚囊句。
壶中天 蛱蝶花,清末民国初,张慎仪,南园梦醒，看翩翩凤子，欹斜兰砌。应是东皇曾属意，长就轻盈灵卉。百和草薰，一痕藓亚，几簇嫩如水。金铃护惜，怕被晓莺捎毁。薄暝斗罢芳菲，粉腰娇困，扶着暖烟起。欲与残春商久住，春也恐难轻许。宛约柔情，旖旎倩影，不觉吟风醉。是花是蝶，滕王彩笔难绘。
六幺令 清明,清末民国初,张慎仪,棠梨开了，香雪飘池阁。白杨向西自舞，飒飒东风恶。寒食清明到也，谢豹应觉。啼声呜唈。苦催春瘦，惹起愁肠周匝。如此良辰美景，度若隙驹霎。况又时事变迁，种种无从说。自去荒郊祭扫，焚纸灰飞蝶。望空踯躅。凄不定，依约犹留冷松角。
曲游春 春寒,清末民国初,张慎仪,过春分天气，怪奢云乍护，酥雨难霁。寒噤花迟，尚曲园昼寂，重门深闭。燕子忙无比。寻故垒、栖香稳睡。睡醒来、梳羽窥帘，帘波滉漾如水。斜凭，屡棂吟望，望野色林光，一齐都閟。冷逼春衫，唤小童赊酒，饮教微醉。一笑陶然起。渐树树、橦花冻矣。何日暖送新晴，余晖满地。
燕山亭 春阴,清末民国初,张慎仪,不是雨天，不是晴天，只是天低如晦。谢了杏花，又谢樱花，花事尚余有几。莺燕无声，惟有个、鹁鸠声碎。引企。见修塔茂林，苍烟浓起。镇日料峭东风，使游屐游骢，都无兴致。抛毬约爽，斗草会闲，怎耐此时情味。一酒一琴，聊伴我、海棠树底。感喟。近薄暮、又将雨矣。
祝英台近 踏青,清末民国初,张慎仪,正雨余，风剪剪，霁色浓于染。古道平芜，时有落花糁。重三兰伴相邀，寻幽缓步，各自把、绣鞋点检。骋游览。目送一片凄迷，牵动情天感。已怨斜阳暗。归来带得春驹，醉撩春艳，又飞上、钗头轻飐。
八声甘州 次宋芸子闰花朝宴游词韵,清末民国初,张慎仪,知天公、也是爱芳菲，未遽令春深。展唐唐如月，绣林锦野，阁住光阴。潭外百花蜂舞，蜡屐走相寻。正小寒时节，幽思难禁。一岁两逢花寿，记前吟栲杻，兰袭欢襟。人花斗健艳，说到如今。时徙倚、孝祠祠畔，无花幡、无限花心。待红药、浓开有日，买醉量金。
酹江月 其一 春愁,清末民国初,张慎仪,春愁何似，似离离春草，蔓延无已。心上眉尖堆不尽，没个销除良计。病鸟颤声，枯花赍恨，只助人欷歔。烽烟不熄，中宵梦寐犹悖。今古变故难知，锦江绮丽，极目皆萑苇。最苦是创痍垂绝，付与青磷吊慰。纵有贤豪，空拳莫救，日掬西台泪。泪也无益，挽回还视天意。
酹江月 其二 成都再乱,清末民国初,张慎仪,黑风底事，忽更番吹满，江城戾气。嘅自米枭雠蜀后，今又离披至此。赤鼻劫灰，咸阳焦土，并作伤心泪。鸠鹑载道，天胡梦梦如睡。应是龙汉数奇，无端邹鲁，鬨视同儿戏。故鬼烦冤新鬼哭，遥趁茅鸮声起。月黯烟荒，崩榛塞路，惨不成都会。遗山老矣，欲修野史犹未。
梅子黄时雨 乱后怀友同江子愚作,清末民国初,张慎仪,看尽飞花，正梅子渐黄，乍暖还雨。春去不多时，已无觅处。犹是清和天气，个侬休向闲中误。林亭住。烧笋焙茶，也饶风趣。望里，层层云树。念故人千里，一别难聚。矧燹后江山，又伤惨沮。欲待追寻除是梦，梦中不辨西南路。情莫诉。拍一阕离骚谱。
声声慢 红叶,清末民国初,张慎仪,桕含烟重，枫舞林娇，邮程点缀寒。杈艇亭车，西风吹老酡颜。余霞孤骛明际，有茅茨、隐现其间。诗意好，琢成锦句，题上绮纨。才见浓阴千树，甚童童如盖，黛色参天。一雁叫霜。因何变作春妍。天若嫌秋寞落，为秋人、少助清欢。又何必，叹飘零、鹃泪轻弹。
绮罗香 腊八日消寒第五集,清末民国初,张慎仪,急景周年，颓飙鼖雪，料检野游酒榼。为怯严寒，驴卷书成未押。不如假、尘海幽栖，重占到、易爻簪盍。算来只、十数知心，尘谈娓娓情殊洽。今朝正逢腊八。想招提欲佛，犹循故辙。宝粥香花，供养忙煞僧衲。愿遍布、万朵慈雪，紧护定、百层危塔。再翻倒、澡得新槃，洗大千兵甲。
水调歌头 和邓华溪除夕词,清末民国初,张慎仪,困语南城阙，愁欲问青天。病魔何事相嬲，老景逼残年。北向坏雪蔽日，东向腥风滚雪，井络不胜寒。独羡息几首，长醉在花间。知今夕，是除夕，不成眠。斑衣众稚，来舞未解贺团圆。自缀一编春颂，自偫一厨春饤，我与我周旋。乍见瓶梅放，对笑两翛然。
献仙音,清末民国初,王闿运,回雁霜钟，湘东梅月，游宦未妨羁旅。选韵挑镫，消寒添酒，华簪雅共尊俎。奈冰雪、刘叉去，无缘问连句。潭州路。想扁舟、犯寒东下，早孤负、官阁翠酣红舞。鸳瓦不留人，又吟鞭、敲雪何处。粥嫩糕甜，好年光、正在岁暮。便貂裘典尽，差胜黄紬衙鼓。
一萼红 寄张衡州乞官历,清末民国初,王闿运,碧云深。正霜轻日嫩，梅萼破疏林。驴背行佳，翠禽眠暖，薄醉还自微吟。料何逊、风流未老，想白发、幡胜正堪簪。紫印泥封，绣衣貂薄，俊赏须寻。卧雪披云世外，倚邦君政美，随兴登临。腊鼓占丰，灶觚催钵，重闻盛日和音。莫便放、年华去也，只应为、诗酒惜光阴。寒尽山中班春，愿听瑶琴。
丑奴儿 西湖游宴,清末民国初,王闿运,西湖千古多情地，画舫红镫。宝钿香尘。流水年年照丽人。休提倚翠偎红事，细数青春。瘦尽吟身。三十看花是老人。
祝英台近 己巳送灶,清末民国初,王闿运,玉饧香，红烛艳，良夜永清漏。爆竹声催，新泉酿芳酎。年年三六盈虚，瓶尊报赛，还略似、梦华风候。一冬又。为问叶灶阴羊，人间几贫富。每度梅开，每度醉村酒。饶他土锉铛空，寒宵镜暖，浑不为、世情僝僽。
瑞鹤仙 其一 吊开封倡女四菊,清末民国初,王闿运,汴宫流水咽。剩秋花，无人更与攀折。幽情自萦结。只繁霜吊雁，暗香藏蝶。轻怜重别。泪娟娟，罗衣皱褶。恨清尊易竭，关山一去，仇烟万叠。凄绝。微根地弱，残梦天寒，恁时消歇。人间一霎。生共死，为谁说。待看花人问，孤芳寻断，正是销魂时节。替西风、补入图中，伴他明月。
瑞鹤仙 其二 赋得镫前细雨檐花落,清末民国初,王闿运,别愁凄满院。正晚来、疏帘和雨都卷。春痕背镫见。又烟丝碧润，露花红断。潇潇线线。绕回阑，寒轻夜浅。被东风、迤逗相思，刚落檐花一片。休缱。红楼隔冷，珠箔通光，作成闺怨。天涯纵远。诗共酒，尽消遣。但西窗剪烛，东阑对雪，年时几回相见。好殷勤、爱惜良宵，莫催银箭。
摸鱼儿 庚午题岳阳楼，用稼轩韵,清末民国初,王闿运,问汀洲，几多芳草，青青远黏天去。少年儿女春闺意，又对流光重数。留不住。烟波恨，逡巡踏破湖边路。凭栏不语。待更不伤心，此心仍似，一点未飞絮。人间似，离合悲欢总误。无情犹有痴妒。愁来漫写登楼赋。不遇解人谁诉。梁燕舞。还只恐、洞庭也化桑田土。当年战苦。休更说周郎，风流尽在，千古浪淘处。
女冠子 其一 庚午送灶,清末民国初,王闿运,年年箫鼓。总是宜家儿女。闹深宵。酒薄寒犹在，香轻春共摇。饔飧何日了。车马不辞劳。消受饧糕粥，更鏖糟。
女冠子 其二 二月初一,清末民国初,王闿运,二月初一。十九年前今日。正春分。酒绿香如雾，花红晕作云。娉婷轻嫁了，旖旎暗怜人。惟有迷离梦，又逢春。
南乡子 赋得惜花春起早,清末民国初,王闿运,春恨压屏山。细雨欺花困牡丹。雨若再晴花再艳，应难。唤起双鬟摘下看。凭软曲阑干。晓逗微光似不寒。忽地玉阶风过，觉衣单。重入罗帏又懒眠。
寿楼春 青县舟中,清末民国初,王闿运,看西风吹云。只偷年换节，助老欺人。刚有疏芦瘦柳，为他销魂。残月影，秋烟根。又豆花、依依遮门。奈暑气低篷，阴尘笼店，无趣访江村。良时去，佳期新。怎闲眠闲坐，闲过黄昏。忆得新秋凉味，画楼平分。嫌酒暖，愁香熏。到恁时，罗衣温存。空梦著今宵，银河玉阶清露痕。
玉山枕 岁暮夜归,清末民国初,王闿运,岁暮寒夜。喜良会，春无价。不眠不坐，分明笑靥，更点唇朱，早又妆罢。指看襟上酒痕多，独自守、月昏镫灺。待归时、数说相思，到相逢、更无从娇姹。且将年事安排者。剪幡胜，同心画。莫饮屠苏，欺人老大。学写宜春，玉手重把。昨宵镜、听道来来，绣一对、凤囊酬谢。愿明年、步步相随，尽商量，在玉梅花下。
八音谐 成都新绿，寄怀张永州,清末民国初,王闿运,云暗少城东，看夕阴昏处，新绿初显。惆怅独归路，送天边春眼。湘水泛舟何时，早燕子、分明樯上见。算别后、便佳期误了，垂杨如线。七载西山看暮云，料旧梦无迹，郡斋苔暖。游屐更迢遥，独啼鹃相唤。有些残剩山川，对暮色、付教天管。客里放春归，讶道楚江潮满。
一萼红 庚辰人日，定王台宴集，和姜白石,清末民国初,王闿运,汉王宫。正良辰胜赏，荆楚岁华秾。草衬骢嘶，松留鹤守，谁道时序匆匆。入春早，商量梅柳，看嫩蕊，新绿引东风。花在诗前，雁归人后，酒满吟中。怀古感时都罢，喜清时政暇，故国年丰。一水西浮，层阴北望，还见云树重重。似今欲归便得，休惆怅、寒涧石床东。寄语繁花，明年更映人红。
夜合花 和孙季蕃,清末民国初,王闿运,眉语兜欢，颊窝添笑，教人无那凉宵。凤帷双掩，香魂暗共钗摇。爱袅娜，作憨娇。把云衣、绉折红绡。翠鸳浓睡，防他梦醒，莫把镫挑。前度暗咽琼箫。怨春风梦远，枕上遥遥。罗裙半幅，误翻酒污难消。香篆冷，钿云飘。好留仙、捻住纤腰。怕伊重见，眼波溜处，羞也么潮。
八归 辛巳腊月十九日，郭筠仙“寿苏”集饮,清末民国初,王闿运,年年雅会，处处新诗，谁知暗里催老。散仙勘破人间世，付与将来好事，家家东道。湘上平安多福地，把海内、风流占了。更有峨眉归客。戏著雪鸿爪。借问寿苏故事，自覃溪去后，唯有杨家酒好。三年梦里，八仙局外，又见尊前一笑。想文章嬉骂，空洞胸怀可同调。且较量，红烛光中，绿梅花外，甚处得春早。
真珠帘 壬午送灶,清末民国初,王闿运,糕甜粥嫩催年事。年刚被、爆竹今宵催起。夜雪悄生寒，趁壶觞先醉。里巷人家争节物，早厨办、一杯香水。迎岁。便狮头腊鼓，牛鞭春意。犹念暮景团圞，自寒扉掩后，锉烟冷腻。语笑旧儿童，悔枣梨嬉戏。镜听无人重跪拜，但老去、菱花羞对。憔悴。更凭谁说与，那时情味。
芳草,清末民国初,王闿运,又相逢、深寒帘幕，晴光镫影参差。素兰羞叶瘦，铜瓶湘几外，占春宜。瑶姬惯嫁，便远行，未损腰支。看万里轻车细驮，玉蕾琼肌。抛离。一分尘土，不须风露，自秀芳时。嫩黄三四箭，暗香疏影地，摇曳烟丝。伴晨妆夜盥，却未妨、污粉凝脂。怪只怪、横江一笑，误了幽期。
探芳讯 夏芝岑修饰定王台，每岁人日探梅，必有赋咏。癸未邀集，用草窗调应之,清末民国初,王闿运,探梅信。看乍入新年，东风相趁。喜词人依旧，韶光艳华鬓。几年人日寻芳约，春早佳期近。更多情，逗酒迎香，斗诗催韵。红绽北枝认。似汉月窥檐，湘烟长晕。云麓台前、游屐没苔璺。登临共道遨头好，花与人俱俊。料今年、先占一分春稳。
八六子 沅江舟闷,清末民国初,王闿运,更无风，漫流平碧，轻舟漾到鸥边。看远浦、隔回江浪，夕阴留住春烟。离情那天。清和芳草绵绵。休道别愁难摸，一时载满湖船。忆腻水脂红，粉娇桃嫩，惹衣香沁，露酣蕖重，如今独自凭阑望眼，遥山黛色依然。早娟娟。前番明蟾又弦。
玲珑四犯 夜来盛开，归期无准。七夕秋近，作此寄家人,清末民国初,王闿运,瘦蕊禯花，更不管人愁，香满凉夜。欲睡还休，长记玉窗镫下。冰簟梦醒惺惺，误茉莉、暗兜罗帕。想带烟、幂露无语，开遍闹庭闲榭。一年容易秋还夏。望银河、月斜星亚。玉真自许禁离别，妆晚饶娇姹。听到络纬一声，重绕向、翠藤双架。那夜西风里，罗裙拽处，散香和麝。
长亭怨 纸煤,清末民国初,王闿运,正妆罢、搓胭掐粉。早又拈起，麝煤纤笢。巧削葱根，细吹兰气，口脂晕。酒边茶后，频敲处、微红印。看似碧蕉心，不许展、春风半寸。香烬。怎知香歇罢，刚被冷茸留衬。殷勤记取，喜罗袖、暗笼低抆。问那日、细写相思，待烧了、成灰教认。莫去点孤镫，长是照人离恨。
倦寻芳 湖曲待风，寄半山,清末民国初,王闿运,小舟困懒，曲溆弯环，细雨风剪。春去宵寒，漫道柳绵烟暖。前浦燕来看似熟，暮云鸠语如相唤。但朝朝、被新潮赚去，随风吹转。料别后、红窗暗坐，计日量程，早过巫巘。肯梦相寻，梦定比人行远。自是无心随去棹，争知有恨销年箭。怕匆匆，作桃源，迷仙刘阮。
宴清都 和卢浦江,清末民国初,王闿运,春梦无拘管。人去后，粉墙花影撩乱。分明月在，阑干倚处，佩香犹暖。荼蘼似肯相伴。奈夏雨、池台绿换。只刺藤、曾罥罗裙，横斜占了西苑。窗前帕印脂冰，床偎簟汗，娇笑如见。重帘暂护，芳尘莫扫，一方空院。良缘若道真断。怎犹得、欢情在眼。耐思量、惟有闲愁，依依傍晚。
长亭怨 沙市晴望,清末民国初,王闿运,正云外、层阴乍霁，又引天际，送春余恨。半老江湖，怨晴愁雨，没期准。沙头风色，从来是，催离信。五渚任兴亡，忘不了，蔫花啼粉。春晚，但看流水去，谁管佳人远近。征帆似笋，指吴蜀浪高涛愤。恁渺渺、万里烟波，楚宫外、柳绵吹尽。便跨海楼船，不抵鸱夷俘稳。
齐天乐 天津闻蝉，用吴韵,清末民国初,王闿运,绿槐凉雨高楼静，凄凄嗽声还咽。楚梦无凭，蜀魂乍返，不记甚时相别。寒吹玉叶。是早日听伊，弄音清切。得意初来，一庭花影送残笛。如今素秋又接，便孤吟到夜，空伴啼蟀。南国芳华，夕阳弦索，打叠罗衣收歇。西风漫曳。斗惊起离心、玉壶冰热。细算流光，唤人愁第一。
辘轳金井 废圃寻春，见樱桃花，感赋,清末民国初,王闿运,玉窗长别，分今生、不见泪痕弹粉。春梦潜窥，蓦相逢傍晚，亭亭细问。背人处，倩妆谁认。朝雨香残，斜门烟亸，耐他思忖。常时上林芳讯。见玉妃侵晓，撩乱双鬓。妒杀夭桃，占东风不稳。如今瘦损，悔前度、挂心提恨。又欲成阴，一时判与，早莺衔尽。
雨霖铃 辛卯九月十九夜雨,清末民国初,王闿运,秋霖曾赋。自中年后，渐减愁趣。连宵到晓何事，向孤镫外，敲窗摇树。料是无眠惯听，更凄切蛩语。蓦记起、飘箔红楼，点点声声断肠处。残花落尽泥沾絮。总教天、漏尽何须补。闲情已自难耐，争得管、酒帘花橹。睡也休休，侵晓冲门、一段寒雾。只怕到、丝鬓重青，早又潇潇暮。
暗香 定王台夜集,清末民国初,王闿运,汉时月色。向古城一角，长窥词客。试傍玉梅，岁岁春来探消息。环佩归时夜冷，料瘦损、胡沙天北。又十载、蜡屐重经，长啸楚天碧。南国。远岑寂。比雪苑兔园，未近锋镝。故垣约略。时有幽禽觑苔石。休道长沙地小，长乐外、钟声堪忆。这冷淡、踪迹处，几人觅得。
献仙音 江建霞母华淑人翠柏图,清末民国初,王闿运,欧氏灰寒，孟家机暖，长念殷勤慈母。紫诰回鸾，金觞捕鲤，春晖待报难补。写不尽、书镫味，当年折菱处。岁华暮。问从来、雪饕冰坼，几曾见、翠柏碧筠寒冱。莫作傲霜看，想人生、随分为遇。玉树庭阶，喜承欢、更有谢絮。只披图暗恨，我亦曾经荼苦。
绿意 陈柏屏枫林山庄图,清末民国初,王闿运,湘流碧玉。正浦云平处，翠松团屋。世外仙源，归去来兮，三径丛兰更绿。板舆惟道闲居好，浑不忆、禁钟边角。只夜窗、听得书声，又似纺镫宵读。万事如今莫问，且料理墙外，几株梅竹。清绝湖南，枫树青青，分付楚累骚曲。牧童钓客如相访，更休说、沧浪水浊。尽流连，一片汀洲，稳放采菱舟宿。
曲游春 其一 题俞仲隅卧游图，送别,清末民国初,王闿运,画里湖山好，又几回题句，年华催换。少日襟情，老来游迹，旧图都见。莫道风波恶，泛一叶、钓舟归便。愁洛阳，暗满胡沙，迟了莼鲈张翰。非晚。新恩重眷。有琴鹤归装，萝荔芳院。待欲抽簪，怕羲之笑我、庾公尘涴。陶令容萧散。记运甓、才专方面。只兰亭不似新亭，许多春怨。
曲游春 其二 李公子明湖秋宴图,清末民国初,王闿运,十顷澄莹水，有客亭负日，看人来去。春怨难胜，不如秋好，碧云吟暮。千古销金地，尽付与、柳丝芦絮。问荷花，照过倾城，还似旧时香否。延伫。前游三过。记玉堂墙外，眉月弯处。更有珠宫听红儿歌罢，较量词谱。只恨诗人老，况近日、黄流沙污。怕图中画里相逢，又钩离绪。
蓦山溪 衡阳夜宴，喜逢徐幼穆,清末民国初,王闿运,旧时游处，只恐沧桑换。明月又窥人，喜分明、尊前眼见。尘襟初浣，离绪不胜情，三更烛，满堂宾，总道深杯浅。玉骢催去，计日征蓬转。公事且休忙，好安排、诗筒茗盏。涞阴梅子，五月定应黄，将携酒，论英雄，莫论闲长短。
一枝花 秋蝶,清末民国初,王闿运,二月相逢后。正见凉秋篱豆。玉阶前几日，长苔绣。艳影交飞，略比春前瘦。无酒无花候。莫更兜人，有些离恨迤逗。闲幔消长昼。漫道诗情依旧。薄罗歌扇冷，舞裙皱。桂小香寒，怎似牡丹双宿。晴日金钗溜。为报西风，尽他罗袖消受。
一枝春 访滕王阁娄妃墓，因过谢尚宅，并看澹台将军石像,清末民国初,王闿运,旧迹重荒，剩残垒、指点承平游处。北兰寺废，画栋片云成雾。网船唱晚，料无复、藏园词句。空自访、贤守碑题，更寻傍城斜路。江州谢家治谱。到于今尚想，南朝风度。南唐又过，说甚澹台徐孺。转车腹痛，似听得、往年笳鼓。应替我、细数流光，不须吊古。
燕山亭 甲辰腊月十四日，萍乡换船，泛醴陵渌水，出湘入涟，一日夜至山塘庄，喜而成咏,清末民国初,王闿运,细雨催春。兰桨顺流，回避残年风雪。十五尽头，早约还期，圆梦胜于圆月。鸳瓦油衣，从前意、如今都歇。佳节。只粥嫩糕甜，酒温香热。多少离合悲欢，算年去年来，大家休说。谁是倦游，那有闲情，朝朝替人伤别。若望归舟，乱山里、片帆明灭。山缺。刚见绮窗梅发。
拜星月慢 甲辰除夕前夜，自城还山，舟中作,清末民国初,王闿运,腊鼓催年，航船侵夜，送我匆匆唤渡。自笑闲忙，把归期迟误。问何事、只剩残冬一日，兀自片帆双橹。却累长年，向斜风吹雨。算年来、更没关心处。谁曾管，世上流光度。去住不负良时，似山阴来去。到明朝、独守梅花树。屠苏暖、醉里红颜驻。道此行，恰似飞仙，在新春前路。
琵琶仙 孔东塘所藏韩滉小忽雷叶东卿拓本，今在陶斋，乙巳上元日感题名。）,清末民国初,王闿运,马上胡笳，更安史乱后，琵琶凄切。谁道经画江淮，繁华未销歇。檀槽手制，几回看，柳花如雪。元相征歌，李谟擪笛，长自呜咽。想秦蜀，流落千年，又新染、桃花扇边血。多少玉颜漂泊，叹腥膻宫阙。只一曲、逤逻沙尘，把古今、积恨弹彻。说甚叶氏韩家，那时喧热。
望湘人 题金甸丞祖母夜纺图,清末民国初,王闿运,忆青镫课子，到老含饴，苦荼还是甘蔗。一样机声，廿年镜影。忘却花晨霜夜。为展楹书，似依慈母，琅琅伊亚。听禁钟、梦醒回思，隐约纺车才罢。图里慈恩难写。更杯棬永恨，泪珠盈把。只留得遗编，报答春晖未谢。人间淑懿，自然天性，女学何须矜诧。叹我亦、七岁孤孙，祖德诗惭无和。
二郎神 过西安北院感题,清末民国初,王闿运,汉宫唐殿，夕照外、并无禾黍。更五载秋风，依稀谁记，前度雕阑绮署。反挂珊钩，旁人见、也被笑，匆匆来去。看彩凤帷空，盘螭金暗，哑咿鸦语。无数。翠緌鸣玉，趋班鹓鹭。想待漏星稀，退朝云散，看尽终南黛妩。古往今来，前因后果，留得许多词句。但一角危楼，无人共倚，朱颜如故。
换巢鸾凤 乙巳送灶,清末民国初,王闿运,烹得黄羊。喜厨中酒熟，甑里糕香。团圞无镜，听儿女、有家当。五穷辞去去东洋。依然那时、镫光烛光。消得我、七十次，香花供养。惆怅。休更想。要识世间，苦乐常相傍。范釜常寒，梁炊不熟，他日欢情无量。勘破流年似回环，只愁霜鬓明朝长。谁思量。紫姑神、如愿酬饷。
月华清 丙午元夕，从东骛山乘月还山庄,清末民国初,王闿运,镫影新春，蟾远此夜，几家庭院箫管。缓缓轻舁，熟路未妨归晚。正到门，爆竹烟笼，先照著、玉梅花暖。庭畔。似云阶月地，游仙乍返。暗数前时赏玩。只第一良宵、姮娥难见。度尽华年，宝马香尘梦远。怕夜寒、帘隙窥人，湿衫袖、柳梢吟怨。缘浅。想玉人独自，璇宫漏转。
玲珑四犯,清末民国初,王闿运,汉柏唐槐，只陌上荒尘，长掩斜照。却访青门，双树绿阴寒罩。墙外碧玉交枝，浑不似、闰年生小。想向来、阅过沧桑，相伴岁寒三老。曾经御辇鸣鸾到。问游仙、梦痕谁扫。吹香密叶藤花外，古寺临官道。看尽灞上柳条，兵火后，依然春好。比六榕蛮地，空杳霭、云昏晓。
霓裳中序第一 丙午二月二日，苦雨凄风，饶有春意,清末民国初,王闿运,凄凄半月雨。做尽春愁无处诉。帘外泼寒处处。只柳眼啼烟，杏腮笼雾。寒鸦报曙。听几声，萧瑟如许。谁知我、酒边诗里，别有咏花句。芳树。艳阳潜度。且引起、玉钩金缕。花朝刚是小雪，尽放春来，莫教天妒。眼前骢马路。怕他日、天涯又去。还分付、暖香眠鸭，好在绣帏护。
三部乐 题张仲炘都门帐饮图,清末民国初,王闿运,几辈清流，选谏草、更得谏垣甄别。此生亲见，三度杨花榆荚。那禁得、宫树流莺，有百般巧语，暗似鶗鴂。不如早去，一任寄巢啼血。江湖未须回首，向故山隐处，自寻薇蕨。渔阳鼙鼓动地，苍黄宫阙。问东门、那时帐饮，更怅望、斜阳柳隙。一掬离恨，都付与、铜琵铁笛。
梦芙蓉 题王太守戴笠图,清末民国初,王闿运,看谁持玉杖，是匡庐旧日，主人无恙。峡泉三叠，琴调破云浪。浩歌声自放。天风吹做凄荡。不尽吟情，有吴烟几点，摇曳白波上。戴笠寻诗有样。瘦损何妨，呼吸通天响。牯牛平望，夷语乱樵唱。洗空山水瘴。飞流溅瀑千丈。更莫闲游，祇凭阑把酒，一醉吐空旷。
长亭怨 为俞廙仙题卧游图,清末民国初,王闿运,记曾探、山阴春晓。思发花前，兴先云到。王谢风流，远情都说宦游好。玉骢珠舫，刚一洗、酸寒稿。况鹤畔琴边，自指点、年时游钓。吟啸。正汾阴听雁，又是洞庭秋早。渔蓑豸绣，总不负、江山文藻。更到处、胜侣高朋，闲添入奚囊诗料。但展卷看题，空想图中三妙。
归国谣 为俞廙仙题彭雪琴画梅,清末民国初,王闿运,姑射貌。旧日酒边曾索笑。春风吹醒人年少。花开花落情多少。明蟾照。人间只有西湖好。
翠楼吟 其一 春信,清末民国初,王闿运,不分春来，柳条无赖，蓦地报人春信。新年才几日，更打探、花期远近。窗梅遥问。料青苔点点，落英盈寸。谁知道、碧桃开了，刘郎未省。长恨。花事匆匆，怕红无三日，绿阴成阵。海棠娇小惯，且先趁、东风赌俊。好春无尽。总不如今年，暗催离怨。沙泉畔、踏春行处，夜雷惊笋。
翠楼吟 其二 继莲畦为江藩，与端督龃龉。朝命移甘肃，于道令权皖抚，故为此词,清末民国初,王闿运,一角钟山，朝朝拄笏，宦情不如归兴。君恩容卧治，且饶与、皋兰轺乘。公才须称。喜六旆红停，皖山青映。新开府，早秋衙鼓，雁声遥应。还认。油幕看人，问故人别后，好风谁赠。白蘋江上句，料难共、吴兴争胜。戟门香凝。有得意诗篇，赏心图帧。君知否、楚云楼阁，有人闲凭。
百字令 戊申元宵，赠陈甥邓婿,清末民国初,王闿运,镫喧月静，好元宵景色，绿梅香透。玉镜银阶千万影，箫管曲长催酒。夜已三更，花迷五色，换烛添香又。记曾寻句，六街春景如绣。恰是月转回廊，照星星华发，年光非旧。旧日儿童今老大，憔悴青衫短袖。斫地休歌，恼人无寐，此夜真孤负。忘情一笑，依然傍花随柳。
玉漏迟 其一 滋摘蚕豆寄窊，为作一词，索才女和,清末民国初,王闿运,好春蚕事早。竹外篱边，豆花香了。自挈筠笼，摘得绿珠远小。城里新开菜市，应不比、家园风调。樱笋较。甘芳略胜，点盐刚好。曾闻峡口逢仙，说姊妹相携，世尘难到。近日相煎，怕被豆根诗恼。寄与尝新一笑。想念我、晨妆眉扫。风露晓。园中芥荃将老。
玉漏迟 其二 为滋和代懿作,清末民国初,王闿运,和章来不早。又碧池深涨，绿荷开了。消夏闲吟，正拂浣花笺小。军将打门传送，刚谱得、红闺新调。谁唱定风波，墨向盾头磨好。堪怜十四琼枝，似四折瓜稀，仙凡颠倒。且向深山，聊避六根烦恼。偶得开颜一笑。便一斗胸中尘扫。清镜晓。提防玉关人老。
拜星月慢 和樊山七夕词,清末民国初,王闿运,绮思年年，离情处处，惯别浑成闲事。海上风波，惹新亭悲泪。料今岁，不如唐宫露盘花水，只是爆声传喜。那用乞灵，看群儿自贵。叹山中，自有悲秋意。被词人、拉入愁城底。一曲新吟，在啼螀声里。如今好久住神仙地。岂不肯、挽尽银河水。且付与、织剩余丝，织人间锦字。
琐窗寒 甲寅四月，夏气犹寒，芍药已残，新荷未出。登楼晨望，霭然有作,清末民国初,王闿运,才送春归，当阶芍药，剩红留影。风寒雨细，谁问绿苔芳径。晓光笼、阑干暗凭，寂寞谁管离愁醒。只翠禽双语，似知人闷，笑人孤另。强起开明镜。又照见横波，泪痕香冷。今年好月，孤负粉樱红杏。甚佳期、寒食踏青，倡条冶叶闲寄兴。但昏昏，梦入梨云，早莺啼懒听。
水龙吟 题岳云闻笛图,清末民国初,王闿运,岳云远到南横，尚书旧第风筝碎。人生逝水，几家诗社，又兴吟事。西蜀才人，少年潘鬓，暗惊铅泪。笑诗翁充老，龙钟自喜，浑不管，陈抟睡。今日法源春醉。问归魂，可留琼佩。再传弟子，比康南海，更加憔悴。来往燕台，驴背驮诗，遗篇不坠。恨虞渊日薄，黄公垆畔，更无题字。
采桑子二阕 其一,清末民国初,王闿运,小姑吟罢英雄老，再起南征。转恨余生，凄诉琴声杂鼓声。微之也悔从前误，误了莺莺。莫误卿卿。可惜风流顾曲名。
采桑子二阕 其二,清末民国初,王闿运,书生却有元戎胆，醉罢蒲桃。笑摘红蕉。茉莉花前宿酒消。思量冷暖吴钩剑，重把灯挑。细捻香烧。一卷兵书付小乔。
满江红 桃花零乱，春事将阑，感触拈此,清末民国初,潘榕,意绪恹恹，无可奈、昼长人困。镇日里、春阴黯澹，空庭悄静。嫩绿如茵铺鲜砌，落红成阵迷芳径。知连朝、细雨酿春寒。清明近。花易谢，春将尽。人易老，时偏迅。惹闲情万种，工愁善病。人面东风空结想，年华流水都成恨。古今来、薄命属红艳，真堪信。
捣练子 其一 春闺风雨词,清末民国初,潘榕,风阵阵，雨濛濛。宵短衾寒睡不浓。醒着欲眠眠着醒，声声又到五更钟。
捣练子 其二,清末民国初,潘榕,风细细，雨丝丝。撩乱芭蕉和竹枝。隔个窗儿听不得，凄凉又是上灯时。
捣练子 其三,清末民国初,潘榕,风剪剪，雨霏霏。自卷珠帘自挽帷。满地残红花又谢，天涯底事尚迟归。
捣练子 其四,清末民国初,潘榕,风袅袅，雨绵绵。窗外花枝冷杜鹃。独上小楼人不见，断肠柳色又经年。
满江红 醵饮醉后感赋,清末民国初,潘榕,宦味酸辛，问我辈、可曾尝足。浑不信、雄飞壮志，一官雌伏。尽有热肠堪任侠，惜无媚骨能谐俗。廿年来、豪气渐消磨，眉痕蹙。观世事，多翻覆。邀雅集，联欢乐。任逍遥岁月，灯红酒绿。醉后酣眠生若死，狂来起舞歌犹哭。矧而今、时局已如斯，何荣辱。
南浦 送友人游幕,清末民国初,潘榕,剪烛话深宵，唱骊歌、无限愁肠回绕。才送客鞭丝，又怅别江干，轻舟荡小。南船北马，叹今后故人稀少。离合明知皆数定，独我此情难了。遨游壮志虽然好。奈枝分荆树，花忧萱草。报牍事长征，望此去、成学归来须早。一声珍重，片帆远挂烟波渺。愿乘长风看破浪，目断暮云天杳。
喝火令 春晴,清末民国初,潘榕,宿雨开新霁，烘晴爱艳阳。困人天气昼初长。镇日恹恹无个事，暮色又昏黄。病竖偏难遣，愁魔竟未降。朝朝药鼎伴茶铛。孤负良辰，孤负好时光。孤负年来诗酒，减尽昔时狂。
诉衷情 残菊,清末民国初,潘榕,莫因秋老惹愁思。晚节订心知。历尽严霜犹傲，有骨瘦还支。宴重九，醉琼卮。曾几时。劝君休怅，一年容易，后会重期。
如梦令 题桃花美人画幅,清末民国初,潘榕,小院夭桃开未。帘卷东风相对。芳讯倩谁传，孤负韶华明媚。心醉。心醉。尝到一春滋味。
卖花声 戏和友人春思原韵,清末民国初,潘榕,屈指又花朝。愁绪难捎。东风吹绿柳千条。无怪楼头年少妇，争不魂销。残漏正迢迢。梦也寥寥。春寒独耐可怜宵。料得人儿应未寐，衾拥灯挑。
醉春风 有调,清末民国初,潘榕,不打求财卦。不说舐肥话。洁身自爱莫逾闲，怕怕怕。笑里藏刀，言中酿蜜，防之不暇。何敢高身价。忍辱受裆胯。威风逞尽看何如，骂骂骂。任尔偷天，由他换日，把谁瞒下。
满江红 愤懑,清末民国初,潘榕,愤懑填胸，说不尽、许多烦恼。缘底事、天涯远宦，劳人草草。贾谊上书惟痛哭，杜陵寓蜀偏潦倒。古今来、时数限英雄，知多少。耽诗酒，愁难扫。订车笠，盟忘了。这世途滋味，几经尝饱。腹剑肠刀猜不透，口糖齿蜜防须早。莫嗤依、荣辱两无知，装憨好。
贺新郎 戏和友人新婚词原韵,清末民国初,潘榕,春意眉痕阔。想当初、衫裁杏子，笺题桐叶。中表情殷嫌莫避，姊妹双双环列。恨侬把、断头香爇。仅获一枝莲并蒂，对花光、偎嗅清芬冽。心醉矣，觑斜睫。孤眠曾过些时节。算今朝、鸾凰哕日，鸳鸯睡月。漫把新词先索和，记否从前旧阕。休怪我、狂徒哓舌。两小无猜猜正好，这良缘、美满千秋绝。私语细，枕边说。
浣溪沙 春灯谜，词牌六,清末民国初,潘榕,开遍群英一院中。对花顾影自怜侬。探春人懒步香丛。遥盼驿梅千里寄，尽拈红豆两心同。好梦上巫峰。
百字令 送春,清末民国初,潘榕,沉沉院落，送东皇去后，重门寂寞。开罢荼蘼花一架，换了愔愔浓绿。鹃血啼红，蝶魂凄碧，都为伤春哭。情慵意懒，吟怀怎不萧索。屈指才过花朝，韶华九十，弹指驹光速。艳影飘零香梦短，回首那禁枨触。人想当年，恨随流水，缘待何时续。芳心已醉，凄凉句怕重读。
满江红 再题潘绍宅先生秋灯夜读图二阕 其一,清末民国初,潘榕,满目疮痍，看遍地、干戈扰扰。一转瞬、卅年薄宦，风尘潦倒。入蜀原知行路险，挂冠恨不归田早。望鉴湖、烽火隔江乡，云天杳。阅历境，知多少。哀乐感，嗟衰老。算般般世味，此生尝饱。离乱情怀何处诉，利名心念都灰了。贳村醪、有酒不成欢，愁难扫。
满江红 其二,清末民国初,潘榕,战局纷争，尽变了、强权世界。休再说、文章华国，书香累代。铁胆包身谁任侠，金人缄口当知诫。问渔郎、欲访武陵源，今何在。寒骨相，奇而怪。穷气节，豪而迈。恸英雄末路，悲歌慷慨。傲慢故教形放浪，疏狂不受人怜爱。藉新词、发我旧牢骚，吟天籁。
望江南 其一 春晚,清末民国初,潘榕,韶光迅，忽又送春归。回忆吟花诗句艳，相邀醉月羽觞飞。一梦境都非。
望江南 其二,清末民国初,潘榕,填新恨，减却旧腰围。满院残英红影瘦，当门高树绿阴肥。镇日掩双扉。
满江红 感旧,清末民国初,潘榕,世易时迁，一回首、辄深浩叹。细数那、廿年攻读，卅年游宦。鞅掌簿书惟黾勉，留心经史曾淹贯。到而今、学乃不如人，声名贱。萧疏鬓，随年换。酸辛泪，和愁咽。恨撑肠铁，偏难更变。醉酒狂枪犀角斝，挑灯快读虬髯传。不平鸣、长啸跃龙泉，床头剑。
临江仙 饮嘉州江干酒楼,清末民国初,潘榕,结伴清游聊破闷，行行随负奚囊。临江小榭泛壶觞。斜阳烘酒意，流水涤诗肠。共倚阑干闲眺望，数他上下帆樯。青山对我笑人忙。利名一寤寐，今古几兴亡。
百字令 排闷,清末民国初,潘榕,穷通否泰，古今来、时数大都比比。况复沧桑经浩劫，作达放颠而已。梦内寻春，酒中延昼，醉向床头倚。沉思旧事，新愁偏又勾起。镜里。潘鬓萧疏，沈腰瘦损，顾影无能矣。半百年华知命日，参透世情物理。才受人憎，智非己福，甘隐衡门底。寄怀引睇，苍茫云树千里。
金缕曲 四月十五深宵玩月,清末民国初,潘榕,云静长空碧。照中天、山河弄影，楼台增色。午夜漏沉庭院静，万籁无声寂寂。独许伴、骚人词客。澹到襟怀心共朗，抽吟笺、光灿生花笔。宵景好，诗囊阔。月圆难补人间缺。反牵他、闺情旅梦，伤离惜别。一样清辉同赏玩，各有悲欢胸臆。问几见、当头皓魄。且把闲愁收拾起，快安排、小饮壶觞列。斟旧酿，醉今夕。
沁园春 重阳前五日,清末民国初,潘榕,秋是愁媒，雨雨风风，无端感伤。觉香魂艳梦，昨宵苦短，冷吟闲醉，此计差长。人寂如僧，斋空若寺，门掩闲庭落叶黄。萧条况，怪我疏酬应，世尽炎凉。那堪又近重阳。尽岁岁、他乡作故乡。把半生事业，都归泡影，卅年尘土，轻换流光。闷损情怀，惊传烽火，容易催添鬓满霜。休提起，说禅心侠骨，剑胆诗肠。
贺新凉 立秋自感,清末民国初,潘榕,老运行何否。叹拈来、劳心家计，红盐白米。花月欢场诗酒社，只好追寻梦里。把豪兴、销磨尽矣。避乱嘉州今四载，客天涯、莽莽谁知己。潘岳赋，我重拟。乡愁又逐秋风起。忆莼鲈、蜀山越水，魂驰万里。到处烽烟犹未靖，毕竟伊于胡底。这归思、几时能已。待哺嗷嗷筹莫展，幸慈亲、健饭差堪喜。剥必复，循环理。
沁园春 遣闷,清末民国初,潘榕,大梦谁醒，富贵功名，浮云渺茫。任安排命运，休生艳羡，逍遥岁月，莫问行藏。他自蝇营，我甘蠖屈，厌倦风尘卅载忙。年衰矣，渐容销秦镜，鬓点吴霜。怕将旧事思量。算跳出、衣冠傀儡场。奈未归客子，天涯沦落，愈浇风俗，世态炎凉。伯乐难逢，昭王不再，伏枥焉知老马良。拼今后，把剑磨铁胆，酒洗诗肠。
百字令 二月下浣客成都，游花市，漫拈,清末民国初,潘榕,锦官城外，览群芳、紫陌红尘游遍。百卉争妍延胜赏，铃索彩幡风飐。芍药娇姿，海棠媚影，到眼春撩乱。香云粉雾，花光相映人面。惊艳。引蝶成痴，惹蜂作闹，喧鸟声都颤。故态犹存狂未减，我也魂销无算。老尚情多，愁将酒扫，买醉归来倦。灯残梦醒，客衾依旧寒恋。
金缕曲 和汤冰持醉春原韵,清末民国初,潘榕,桐阴豪吟快。赏春光、连番小宴，节过挑菜。朋辈情投忘尔我，相契形骸而外。尽醉绿、裁红描黛。羡煞临川双笔妙，倒词源、潮涌来澎湃。佳句读，瓣香拜。怜花生怕游蜂虿。似犹有、少年结习，狂奴故态。漫道潘郎衰鬓白，老去风流尚在。把诗酒、寻常还债。世事升沉君莫问，乱纷纷、李尽桃僵代。偏见惯，不惊怪。
蝶恋花 暮春偶占,清末民国初,潘榕,才看梢头开豆蔻。瞥眼韶华，又近春归候。寂寞空庭迟午漏。闲愁惯向眉尖斗。潦倒心情仍似旧。长日恹恹，客况难消受。料峭轻寒侵两袖。落花风里诗魂瘦。
梁州序 步冰持饯春原韵,清末民国初,潘榕,欢娱易尽，繁华阅遍。两鬓萧萧全换。空余秃管，写来艳影犹妍。痴因恨惹，梦逐春归，忍把离筵饯。明知此别虽云暂。怎奈光阴苦暮年。休孤负，金樽浅。
百字令 送春，叠游花市韵,清末民国初,潘榕,阑珊花事，惜余春、看到荼蘼开遍。诗记才迎词又送，袅袅吟魂柔飐。笑也含愁，醒还似梦，离绪萦心乱。恨随流水，残红飞落波面。清玩。竹筱风摇，柳梢月挂，弄影巍巍颤。触感相思添几许，别后应难猜算。凤子情慵，莺儿语懒，我客天涯倦。曰归未得，故园烟景空恋。
满江红 立夏步冰持送春原韵,清末民国初,潘榕,鴂后蝉前，早又过、清和时节。春去也、蝶犹寻梦，鹃犹啼血。玉树歌残檀板搁，金铃索断花幡撤。负年年、一片惜芳情，痴憨绝。庭院静，炉香歇。家山远，天涯客。把吟哦借此，销磨岁月。诗好只留供鬼唱，韵奇偏要教侬叠。遣闲愁、字句细商量，同磋切。
壶中仙 和冰持重上嘉州读书楼志感原韵,清末民国初,潘榕,江天一览，任纵横眼界，胸襟开阔。赤壁乌台休再问，吊古能无悲恻。时数限人，文章憎命，争奈临宫磨蝎。琼楼玉宇，高歌犹想音节。闻道白下君家，几椽老屋，筑傍毗陵侧。也是坡公侨寓处，旧迹曾留故宅。藤树池亭，蓬蒿瓦砾，今昔沧桑劫。蜀山吴水，羁愁乡梦千叠。
貂裘换酒 写愤，步冰持原韵,清末民国初,潘榕,世事为然否。向青天、几番欲问，扪心搔首。可笑螳螂蝉未捕，黄雀来居其后。莫鄙那、绳枢瓮牖。安命固穷行素位，不随他、狗苟供奔走。相比较，孰妍丑。折腰恰似三眠柳。惯人前、谈忠说信，称朋道友。背面阴谋迎面谄，真算论交肉酒。满腔里、牢骚僝僽。碎罢瑶琴磨罢剑，醉昏昏、乱击狂歌缶。如此愤，是谁有。
水龙吟 再和原韵,清末民国初,潘榕,抬头月上东山，晚林澹抹轻烟紫。高楼长笛，谁家院落，一声吹起。云净天空，光圆似镜，夜凉如水。恰人逢两晋，樽开三雅，好清宴真无比。莫负良宵畅聚，况萍踪他乡客子。须知百岁，浮生同是，盘旋磨蚁。痛饮雄谈，陶然而乐，冁然而喜。谢嫦娥解意，悄移倩影，来偎帘底。
解连环 和路金坡先生感春原韵,清末民国初,潘榕,晓窗明彻。看桃花带雨，柳花抟雪。又暮春三月清明，懒约伴踏青，负他佳节。小病恹恹，最怕听、一声声鴂。藉新吟遣闷，旧恨旧愁，旧韵重叠。阳关记曾柳折。有伤心别样，泪溅鹃血。怪此日烟景都非，把香劫频经，艳情徒热。转忆韶年，那往事、人前羞说。让莺燕、悄啼软语，我偏结舌。
金缕曲 再和惜春原韵,清末民国初,潘榕,篆结心头字。记当时、荼蘼香引，海棠红试。蛱蝶痴情蜂狂态，回首花天酒地。肯忘却、旧游前事。金粉易销人易老，问年年、竟为谁憔悴。背地里，偷弹泪。春怀更胜于秋思。忍教伊、柔肠寸断，者番拚弃。夜雨声悲风声恶，凄绝芳心早醉。叹离合、大都如是。留得情根经劫在，拾残红、枕着花儿睡。续香梦，幻中戏。
如梦令 自题桃花绣球画扇,清末民国初,潘榕,簇簇花团锦绣。一笑东风依旧。拨闷写丹青，倩影明姿娟秀。春昼。春昼。无奈困人时候。
望江南 其一 春暮昼长，漫拈遣闷,清末民国初,潘榕,春三月，正是困人天。香梦沉沉迷粉蝶，离歌苦苦叫红鹃。好梦破难圆。
望江南 其二,清末民国初,潘榕,春三月，花事去匆匆。红影已随人面杳，绿阴渐比客愁浓。无怪懒东风。
望江南 其三,清末民国初,潘榕,春三月，美景奈难留。恨逐桃花随逝水，情如芍药茁离愁。往事付东流。
望江南 其四,清末民国初,潘榕,春三月，遣闷度时光。兔颖帖临黄子久，胆瓶花插紫丁香。不耐昼偏长。
一剪梅 再拈,清末民国初,潘榕,花落春归意寂寥。红了樱桃。绿了芭蕉。黄昏怕近更无聊。懒把灯挑。惯把书抛。咫尺蓬山路转遥。信也难捎。梦也徒劳。残魂一缕那禁销。愁上眉梢。恨上心苗。
洞仙歌 其一 泪,清末民国初,潘榕,背弹偷掩，看涔涔双睫。雨后颦山妙真绝。爱痕留粉颊，湿界香腮，娇模样、应化海棠秋色。阑干相对话，洒向临歧，盈掬珍珠赠将别。河满一声声，万点千行，流不断情澜回折。岂独染、湘妃竹成斑，更似蜡煎心，共鹃啼血。
洞仙歌 其二 汗,清末民国初,潘榕,悄闻芗泽，恰露痕肌印。颗颗明珠细圆润。更鲛丝揾罢，麝粉糁馀，添得那、一种可人风韵。试柴胡饮子，额角心窝，透了微微小娇病。春雪被池融，不耐郎偎，渐泛泛红潮腮晕。正好倩、柔荑手摩挲，便滑腻如酥，暖香成阵。
洞仙歌 其三 唾,清末民国初,潘榕,气吹兰沫，惹唇边红褪。裹着残绒绣窗坠。正温含玉润，碎攒珠圆，抛落处、误认石花黏袂。夜深私语共，口度脂香，细嚼津津这滋味。乾面也无妨，惯爱娇嗔，故引逗轻轻低啐。更醉后、扶归力难胜，且漫击琼壶，替揩罗帨。
齐天乐 和路金坡行迹原韵,清末民国初,潘榕,旧痕重认弓弯细，心心早随相印。绮陌归来，闲阶过处，踏碎花茵红衬。留将一寸。共软意柔情，莫教销尽。悄步追踪，怪他偏引少年俊。余香低嗅宛在，怅姗姗去也，还想风韵。响屧廊边，寻芳径畔，浅浅深深泥润。莓苔贴稳。似落瓣秋莲，茁芽春笋。底样偷量，更猜应瘦损。
高阳台 游花市,清末民国初,潘榕,惊艳鸟喧，迷香蝶引，年年花市来过。百岁光阴，回思已半销磨。嬉游好趁吟身健，快寻欢、莫任蹉跎。觉春情老更痴颠，燕子知么。东风如昨人何处，把前尘细忆，比梦还讹。每踏芳丛，教侬感慨偏多。梨魂絮影依稀是，立斜阳、惆怅关河。向村帘且醉醺醺，陌上行歌。
忆旧游 容园感旧,清末民国初,潘榕,园将就圮，客又重来，细认游踪。记得当年景，忽流光屈指，卅载匆匆。那堪往事回首，人去怅东风。忆翠管题诗，金樽醉酒，陈迹都空。休夸石崇富，问一世豪华，几辈英雄。梦醒方知幻，剩荒池草满，冷径苔封。树花独自开落，春色可怜红。惹万种闲愁，低徊尽付无语中。
洞仙歌 二月廿九日江岳生纳宠招饮，戏拈,清末民国初,潘榕,趁时衫履，正新妆初罢。一颗珠球右襟挂。羡娇藏金屋，醉敞琼筵，最好是、客去酒阑灯灺。料香温枕畔，玉软衾窝，爱煞腰肢细堪把。花笔属君家，快倩丹青，写鬓影春风图画。从此后、应长伴才人，坐翠竹栏边，碧桃窗下。
齐天乐 和钱二川梦痕，仍用行迹前韵,清末民国初,潘榕,睡乡寻入温柔好，卿心我心同印。恍对娇姿，疑留艳影，帐透纱红灯衬。肠回寸寸。怕一缕残魂，被风吹尽。幻也真耶，俏庞犹忆酒涡俊。飞来生恐不到，乍离还乍合，难写神韵。醉去云携，惊回雨握，似带三分香润。游仙枕稳。数十二巫峰，列如尖笋。小杜扬州，料他眉蹙损。
清平乐 初夏口占,清末民国初,潘榕,荼蘼开罢。槐又迎初夏。春色繁华弹指乍。寂寞小园亭榭。无端病起恹恹。遣愁独立檐前。细数绿阴梅子，枝头个个匀圆。
齐天乐 七月既望，王俊庭、王际云同携酒肴偕应子乘、魏文古诸人集饮余亭玩月，拈此,清末民国初,潘榕,夜凉如水天如洗，秋怀颇愁岑寂。旨酒携来，群贤毕至，略分都忘形迹。心情纵劣。忍负此良宵，一轮明月。畅饮清谈，顿教尘虑俗氛涤。吾侪欢聚有几，况余生劫后，宜醉今夕。风雨飘摇，雷霆震撼，昨事君休提说。欃枪未灭。正四海狂澜，半枰残弈。抚世悠悠，放颠歌代泣。
江神子 秋海棠,清末民国初,潘榕,可怜红泫晕娇姿。雨丝丝。泪丝丝。画烛烧残、春梦早醒时。瘦损冷魂谁唤起，糁麝粉，湿燕支。断肠花写断肠词。不相思。转相思。独抱秋怀、愁许病蛩知。为尔小檀心已碎，伤命薄，悔情痴。
贺新凉 丁巳中秋,清末民国初,潘榕,一瞬驹过隙。尽年年、桂花结子，梧桐落叶。半百光阴容易逝，难去命宫磨蝎。已垂暮、尚呕心血。劳碌风尘缘底事，恸余生、两遇红羊劫。时世局，不堪说。中秋自古称佳节。爱凉宵、天清似水，人圆于月。怎奈潘郎憔悴矣，镜里鬓丝添白。怕回首、尽成陈迹。狂态豪情非旧日，强欢颜、为博萱堂悦。团聚饮，醉今夕。
望江南 其一 秋夜闺词,清末民国初,潘榕,机声歇，织锦倦停梭。龙脑香添风袅篆，虾须帘动月摇波。小立望秋河。
望江南 其二,清末民国初,潘榕,沉沉院，蕉绿覆墙阴。蛛上钗头知送喜，蛩来屋角想争吟。凉月澹诗心。
望江南 其三,清末民国初,潘榕,风萧瑟，夜坐竹窗西。蚁绿铛斟浮折脚，蟹黄钗剔选团脐。乡味忆苕溪。
望江南 其四,清末民国初,潘榕,缠绵雨，秋思上眉梢。裙系疏罗拖凤尾，书摊生纸涩羊毫。旧稿懒新钞。
望江南 其五,清末民国初,潘榕,残妆卸，掠鬓乱堆鸦。雁翅钗垂欹枕菊，蝇头小字学簪花。窗烛逗红纱。
望江南 其六,清末民国初,潘榕,鸳衾展，绣缦掩罗纹。眠后灵萱胸面佩，睡余香草髻心闻。催得梦成云。
蝶恋花 题落花蝴蝶画扇,清末民国初,潘榕,午梦初回钗凤坠。病起慵妆，缓步扶雏婢。满地残红香粉褪。天涯芳草人归未。蛱蝶双双情态媚。欲扑还停，意软心先醉。让尔合欢花底睡。偷窥悄立帘儿内。
猫儿坠 其一 题瓜李茉莉花茶壶画扇,清末民国初,潘榕,浮瓜沉李，雨过晚风初。茉莉花香逗碧幮。试茶细啜曼生壶。毫濡。恰称写、赏夏迎凉话茗新图。
猫儿坠 其二 题草虫胭脂花夜来香画扇,清末民国初,潘榕,声声络纬，薄暮送新凉。坐对晶帘看夜妆。胭脂花衬酒涡庞。端详。更令我、一缕魂销到夜来香。
满江红 咏蝶,清末民国初,潘榕,一梦蘧蘧，早悟彻、浮生是幻。忆蠖屈、草茅伏处，化身未现。裹叶青虫谁鉴赏，抱枝毛蛹真堪厌。忽高飞、彩翼焕文章，群争羡。亭榭好，芳寻遍。锦绣里，花迷恋。纵繁华也要、能消福艳。春色名园酣富贵，秋风败堵忘贫贱。味庄周、意趣最幽深，宜参玩。
浣溪沙 其一 新秋偶拈,清末民国初,潘榕,半日偷闲趁放衙。还家习静远嚣哗。园亭虽小趣偏赊。听雨残留荷芰叶，媚秋娇爱海棠花。浅红深碧漾窗纱。
浣溪沙 其二,清末民国初,潘榕,疏竹幽兰点缀工。莫嫌萧瑟怅西风。霜篱醉到雁来红。待看黄花耘老圃，初开丹桂簇芳丛。春光秋色一般同。
浣溪沙 其三,清末民国初,潘榕,才下湘帘又上钩。夕阳庭院晚天秋。催添诗思入茶瓯。旧梦易醒人易老，新凉初逗暑初收。年华水样去悠悠。
浣溪沙 其四,清末民国初,潘榕,记得翩翩昔日狂。而今憔悴旧潘郎。冶游情事渐都忘。苦比莲心惟自觉，甘回蔗尾妄思尝。百年身世几沧桑。
凄凉犯 重阳后一日，西风毷氉，感旧拈此,清末民国初,潘榕,流光瞬息。催人老、重阳又过佳节。旧游乐事，登高选胜，尽成陈迹。年来碌历，只赢得霜丝鬓白。甚心情、持螯醉酒，逸兴迥非昔。真个欢场少，几辈疏狂，几番歌泣。零愁断梦，付苔阶、病蛩衰蝶。木落砧寒，助秋思、凄清欲绝。尽西风，平芜乱卷乱扫叶。
蝶恋花 菊堆小山，邀朋宴赏，即席度此,清末民国初,潘榕,丛菊层层堆锦绣。佳色斓斑，直把秋光斗。恰趁新醪初酿就。开轩延赏壶觞侑。怎奈情怀非似旧。憔悴西风，人比黄花瘦。人向花前香染袖。愿花长好人长寿。
风入松 冬夜独酌,清末民国初,潘榕,更阑灯灺坐宵窗。昏月严霜。御寒无计惟倾酒，藉销愁、沉醉壶觞。助我粗豪剑胆，润他枯瘦诗肠。百年能有几欢场。身世沧桑。从今理乱休闻问，概抛除、利锁名缰。甘守清贫淡泊，任教放纵疏狂。
百字令 观灯归后醉饮，度此,清末民国初,潘榕,六街灯火，踏欢场、游倦归来行缓。爆竹声声声不断，听彻元宵弦管。楼望邻家，筵开别院，烧烛帘高卷。盈盈笑语，耳轮风过吹满。凄惋。老恨年催，境随梦幻，少日狂都减。心字香销灰已冷，访翠偎红情懒。圆月窥愁，寒檠瘦影，坐数更长短。沉思旧事，无言姑醉瑶盏。
贺新郎 代拟贺江某续娶,清末民国初,潘榕,重谱凤鸾阕。喜两番、牡丹滴露，海棠睡月。香雾粉云浓胜酒，得意又逢今夕。轻手把、红巾高揭。魄夺魂销情不禁，这心窝、先到衾窝热。肩并坐，互偷睫。良宵要算春时节。正被池、初翻锦浪，暖融艳雪。分付鸳鸯交颈卧，莫负千金一刻。珊枕畔、偎腮低说。商画眉痕深与浅，是君家、惯有生花笔。缘美满，百年结。
临江仙 咏白莲,清末民国初,潘榕,冷艳宜邀名士赏，亭亭玉立横塘。淤泥不染自芬芳。清如君子品，淡爱美人妆。料得前身应是月，瑶台旧梦难忘。皈依佛座乞慈航。苦心参色相，低首礼空王。
南楼令 立秋有感,清末民国初,潘榕,凉意觉飕飕。庭阴暑渐收。又西风报到新秋。时序易迁人事改，哀乐感，注心头。愈老愈多愁。愁来不自由。好韶华已付东流。半世辛劳年耳顺，仍故我，此生休。
一丛花 重九日堆菊山一座，作此赏之,清末民国初,潘榕,西风瑟瑟又重阳。抚景感苍凉。故堆丛菊山层叠，把秋色、装点春光。得伴花吟，纵无客饮，相对亦徜徉。莫嫌清瘦自能香。老圃几经霜。不趋炎热偏趋冷，年来也、一样心肠。晚节同坚，孤芳独赏，有骨傲何妨。
鹊踏枝 庚申元夜独坐，口占,清末民国初,潘榕,爆竹声喧箫管奏。佳节年年，又到元宵候。灯火六街明似昼。一檠独坐听寒漏。豪兴而今非复旧。老去时迁，愁攒眉间斗。冷淡繁华都阅透。梅花许我同清瘦。
临江仙 元宵后二日倚声,清末民国初,潘榕,节过上元灯火夜，寂寥春昼闲庭。风尖寒峭逗疏棂。梅魂无处觅，柳眼几时醒。独有海棠娇艳好，窗前日对娉婷。花应笑我鬓星星。感时人易老，嫉俗户长扃。
满江红 其一 题盛吟皋先生词集,清末民国初,潘榕,大著皇皇，直令我、小儒桥舌。因想像、丰标高雅，襟怀澹泊。归隐醉倾郫井酒，宦游曾踏匡庐雪。把河山、笔底一齐收，奚囊阔。凭吊古，音昂激。悲恸世，声呜咽。写悼亡哀句，调尤凄绝。人老方知情更笃，意真乃见词亲切。漫誉扬、咳唾是珠玑，心头血。
满江红 其二,清末民国初,潘榕,叹我余生，也过了、几回浩劫。三十载、名场潦倒，风尘碌历。曲好都归天上有，月圆不补人间缺。莽乾坤、何处遇知声，瑶琴击。苔径冷，无宾客。桐院静，翻书帙。算年来只与，蠹鱼分食。憔悴霜添潘岳鬓，飘零花谢江淹笔。读君词、勾起旧牢骚，填新阕。
百字令 感愤,清末民国初,潘榕,瞬将花甲，到而今、旧梦那堪回忆。去日苦多来日少，竟把韶华抛弃。辛味都尝，丁年早过，老尚谋生计。期颐纵享，劳劳惟问何趣。只道文字招魔，聪明妨命，蹭蹬归天意。不信无才如我辈，造物也还相忌。世尽言愁，仆原抱恨，难禁悲中涕。疮痍满目，时艰谈甚经济。
满庭芳 和盛吟皋感赋原韵,清末民国初,潘榕,半盏新醪，十年旧事，醉里残梦难寻。蝉哀蛩怨，都伴我愁吟。漫向穷途洒泪，堪怜那、煮鹤焚琴。休提起、酬恩感遇，一饭说淮阴。沧桑经劫后，几番吊古，几度悲今。把宫弦正调，变了商音。小隐何须问世，闲云懒、出岫无心。君知否、金人有诫，缄口是良箴。
一斛珠 午节,清末民国初,潘榕,榴花红吐。驹光瞬又逢端午。薰风解愠琴堪抚。竞渡龙舟，厌听喧箫鼓。五十六年徒自苦。勤偏把拙终难补。胸中犹幸无城府。且倒蒲觞，一醉高千古。
一痕沙 薄暮纳凉,清末民国初,潘榕,已抹四圈牌罢。又啜半瓯茶罢。恰到晚凉天。竹床眠。帘外鸟笼收未。盆内兰花浇未。闲事最关心。问姬人。
凤栖梧 为盛吟皋题画菊花草虫扇,清末民国初,潘榕,逸致闲情常复旧。不弄丹青，今又三年后。握管从新挥砚右。笔尖也把西风斗。秋菊秋虫同一瘦。傲惯寒霜，骨是天生就。品格清癯神韵秀。知君晚节康而寿。
如梦令 为陈子立题画绣球桃花扇,清末民国初,潘榕,帘卷楼头一笑。昨夜东风又到。锦绣好韶华，抚景添侬诗料。词妙。词妙。半是伤春怀抱。
山花子 立秋,清末民国初,潘榕,梭样光阴最易抛。庭梧叶又落今朝。欲去闲愁愁不去，在眉梢。酒胆诗肠都渐病，香心琴尾一般焦。剩有吟魂秋共瘦，那禁销。
贺新凉 病中坐雨,清末民国初,潘榕,窗外西风逗。正飕飕、已凉天气，未寒时候。绵雨连朝声点滴，断续听残檐溜。试看那、树头阴覆。难怪春莺红怨老，到秋蝉、绿也同僝僽。无端恨，向眉斗。年来骨共花争瘦。再休提、情长情短，愁新愁旧。慧剑挥除烦恼事，病榻枯禅参透。把檀屑、炉添金兽。香茗一瓯书一卷，息尘心、伴我延昏昼。消闲福，且消受。
虞美人 秋宵独坐,清末民国初,潘榕,谁家断续寒砧捣。冷柝敲更早。一灯风雨自孤吟。和着乱蛩声尽是商音。催侬霜鬓添多少。人与秋同老。思量往事总萦心。五十六年匆忽到而今。
沁园春 寂坐空斋，感伤身世，偶拈此令，悲从中来，不自知其词之呜咽,清末民国初,潘榕,感逝悲来，耳顺年华，匆匆去将。叹萧疏白鬓，安仁易老，笑啼黄口，伯道堪伤。草木同枯，松楸盼断，先垄阿谁奠酒浆。低徊想、怕石枰了局，金鼓收场。少时意气飞扬。到晚境方知梦里忙。甚论交任侠，可称肝胆，钟情尚义，都冷心肠。病孰怜侬，愁还苦我，悔为他人做嫁裳。回头望、已无边暮霭，有限斜阳。
花自落 自题五十有六小影,清末民国初,潘榕,瞻上座。枨触旧愁无那。身世蚁旋盘转磨。有何勘不破。我在穷忙里过。尔在安闲中坐。尔我形分劳与惰。影儿人一个。
调笑令 又题,清末民国初,潘榕,清醒。清醒。恍然梦中情景。可怜衰到而今。多少伤怀冷心。心冷。心冷。五十六年小影。
鹧鸪天 题陈太夫人诸孙绕膝图小影,清末民国初,潘榕,绕膝含饴乐事多。一株枝叶荫婆娑。七双兰蕙披图看，惹得旁人羡若何。姊携妹，弟随哥。孙儿孙女笑呵呵。中间坐个弥陀佛，好似群孩戏老陀。
花自落 自题与内子赏荷小影,清末民国初,潘榕,屈指算。三十七年情眷。花甲将周偕老伴。白头如所愿。世事都归泡幻。儿女今无牵绊。空境悟来莲界现。两心香一瓣。
卜算子 寒夜围炉,清末民国初,潘榕,矮屋瓦凝霜，深巷更敲月。阵阵寒风阵阵吹，吹酿遥空雪。齿冷语难温，心壮肠犹热。围坐红泥小火炉，煮酒谈今夕。
风入松 除夕迎灶,清末民国初,潘榕,云程七日返霓旌。除夕欢迎。遥知碧落凌霄殿，是明朝、定免朝正。与奥何须云媚，祭神如在惟诚。东厨司命秉权衡。应顺舆情。灶边悄悄听金镜，道人间、群望销兵。数点梅花天意，千家爆竹春声。
探春 人日偕钟绍泉、何弼臣、程干卿诸君游工部草堂感赋,清末民国初,潘榕,寒意初销，韶光渐美，屈指新正一七。薄雾烘晴，微风送暖，偕伴骋游芳陌。万里桥西去，好探取梅花消息。草堂买醉香醪，酒痕红泛春色。杜老千秋诗史，尚垂暮依人，苦吟长客。蜀国栖迟，乡关乱阻，天下也如今日。我辈伤身世，亦无可奈何时节。仰企低徊，不禁枨触愁集。
望江梅 日习静功，蒲团寂坐，偶拈此解。四阕 其一,清末民国初,潘榕,蒲团坐，养静习常功。火去无明三昧现，神归有定六根空。一气转鸿濛。
望江梅 其二,清末民国初,潘榕,蒲团坐，万虑息心头。迹溷尘中犹蚱蜢，身居物外悟蜉蝣。日月两琉球。
望江梅 其三,清末民国初,潘榕,蒲团坐，寂灭到枯禅。离象火虚填坎水，坤元地缺补乾天。玉液注丹田。
望江梅 其四,清末民国初,潘榕,蒲团坐，虎伏自龙潜。灵本有台心印镜，色原无相眼垂帘。妙谛借花拈。
如梦令 海棠,清末民国初,潘榕,窗外海棠开了。明媚韶华正好。花艳嫁东风，荡得吟魂颠倒。心祷。心祷。人愿与春不老。
画堂春 花朝,清末民国初,潘榕,韶光半已等闲抛。那堪病里花朝。纵教有酒也难豪。何况无聊。墙外碧摇垂柳，窗前红绽夭桃。怪他春色把人撩。怎不魂销。
望江南,清末民国初,胡薇元,丰台艳，姚冶芍田霞。九折阑干千叶种，二分风力六畦花。夜雨放云芽。
喜迁莺 牡丹呈?砭老人,清末民国初,胡薇元,倚东风，烘旭日，浓艳簇瑶京。银盘轻粉露华清。颜色称倾城。绮陌青，春酒绿，早办阿娇金屋。天香腻染美人衣，晓惹御香归。
卜算子,清末民国初,胡薇元,新种橘奴肥，冷艳梅魂瘦。回首江州驿路长，百里烟痕皱。生不识春愁，暗入郎怀袖。南国香罗尽带归，莫买相思豆。
十拍子,清末民国初,胡薇元,渌水环堤渐退，青山拥岸难描。十幅蒲帆来更往，卧听寒云枕上潮。大江东去涛。中酒愁过旅雁，推篷惊起潜蛟。谁把凉州哀怨笛，触动元龙意气豪。月明红板桥。
采桑子,清末民国初,胡薇元,郎行恰被春催去，谩了鹦哥。冷了金鹅。无限相思逐素波。峰回路转三巴水，西接岷峨。北接牂牁。待到春来换得么。
步虚词,清末民国初,胡薇元,百载尚书私第，数家流水桥边。玉楼疏影堕花钿。香草美人深院。遥指江头秋雁，剧怜沙外饥鸢。英雄几辈可能传。只记当时巴蔓。
鬲溪梅令,清末民国初,胡薇元,斜风细雨蹇家桥。藕花凋。记得临江门外，涨新潮。小红吹玉箫。锦帆无恙舣归桡。暗魂销。香草楼中歌舞，怅萧条。卷帘孤月娇。
阑干万里心,清末民国初,胡薇元,横江高槛上帘钩。倚遍城西香草楼。画出天涯无限愁。片帆收。卷尽瞿塘滟滪秋。
六州歌头,清末民国初,胡薇元,湘帆卸后，来寓古渝州。琴和砚，书和剑，枕和瓯。暂勾留。万古三巴路，宕渠水，涪陵岸，明月峡，香炉岭，少年游。远眺江天夕照，沙横雁，雁更横秋。甚琵琶商妇，沦落也知愁。客思悠悠。上高楼。昔题襟处，拂云树，黄陵渡，渺扁舟。儿女怨，英雄泪，不监州。不封侯。酒债寻常有，新抛却，鹔鹴裘。陶处士，浑难耐，斗升谋。苦忆当时京洛，曹邱客，旧日朋俦。看无边波涌，孤艇去如鸥。烟锁芳洲。
花发沁园春 榕村小隐图,清末民国初,胡薇元,盥足红泉，劖心白石，几年归隐幽谷。龛山对牖，渠水穿阶，点染万重乔木。萱花无恙，先制就、莱衣褶幅。最好是、荷锸而耕，早收莲稻十斛。风静榕阴昵语。忆解组潇湘，栗里辞禄。接䍦倒著，块垒填胸，漫问世间蕉鹿。金龟换酒，记取胜游宜续。休孤负。一卷长沙，贾生无限歌哭。
唐多令 莲子,清末民国初,胡薇元,云影蘸波光。秦淮锦伞张。一枝枝吹向陂塘。乱落珠英香梦熟，有湖目，抱深房。艳陌野烟凉。琼宫的历长。江干竹子女儿箱。赢得宜男低亚水，入淮秀，伴归航。
买陂塘 花䰅,清末民国初,胡薇元,甚东风、吹成蝶梦，华鬘小劫如许。吴淞剪取和愁冷，钗股玉房笼住。侬意苦。生恨煞、狂蜂乱委翩翻聚。销凝短句。是螺亸千鬟，蝉分两翼，香国酒边语。啼莺晓，截翠揉红几度。辛酸覆额谁与。湘娥种种裁难称，千万忍抛情绪。香断取。密缕柔丝，点点零星雨。脂环细数。待别换天工，分调手段，还拥艳魂处。
鹧鸪天 其一 题王中丞汝璧玉脂词卷，呈?砭老人,清末民国初,胡薇元,写韵轩开周柳乡。樱桃花发占词场。高歌青眼湖塘晓，醉墨乌丝枕簟凉。珊瑚架，锦丝囊。百年嗣响记铜梁。子云苗裔成都郭，坡老云礽纱縠行。
鹧鸪天 其二,清末民国初,胡薇元,夜向南山射虎还。雕虫结习未全删。琳琅入手宫商合，烟月填胸宝相圆。莲果证，玉脂寒。晨星落月意逌然。忘年但共云间沈，宅相遥连秀水钱。
鹧鸪天 其三,清末民国初,胡薇元,小凤钗梁夙梦曾。江南壁垒话耆卿。琼卮碧恋三生眷，玉斗红酣四海朋。明湖酒，净慈镫。贺家梅子旧旗亭。马塍著作三词客，山舫机锋两客僧。
贺新凉 题沈刺史芝英诗集，用黄仲则怀太白韵,清末民国初,胡薇元,蘅杜才人老。记羁栖嘉陵江上，啸歌凭吊。博得方州如斗大，绿幕黄莲清眺。任骚屑美人芳草。髀肉功名京洛梦，点吴霜毕竟风情好。剩一卷，柴桑稿。长唫那管监州笑。记当时风流小宋，闻声相告。惟问八叉贤刺史，双鬓白来多少。可还忆寒蛩郊岛。见说乌斯行役去，待弓衣织遍烦青鸟。文字债，几时了。
月下笛 燕,清末民国初,胡薇元,风定榕阴，停鞭乍睹，似曾相识。红襟玉剪，独怜花下娇色。三分板渚三分柳，偏解后三分佳客。看玉珂交挽，昵他香伴，往来如织。一碧芳心窄。想浑软腰支，翻飞无力。卿应共惜惺惺，原不相隔。嫣然喜得周郎顾，恨莫驻悤悤驹隙。恰记取话呢喃，梦入仙源路湿。
声声慢 听雨,清末民国初,胡薇元,高高下下，断断连连，疏疏渺渺密密。几阵飘来，惊醒梦中孤客。他时算到羁愁怅，依稀天涯消息。况更是雨潇潇，千里寸心相忆。不识纱窗淅沥。也不是、春宵玉阶频滴。数著檐牙，帘外枕边咫尺。郎当数声铃语，怎偏教、分明听出。玉漏尽，又凄凄墙下蟋蟀。
夺锦标 荆沙登轮舟,清末民国初,胡薇元,月岭高空，罗洲澹远，划断荆南秋影。不用蒲帆桂楫，星驭风驰，火轮雷迸。看江船滚滚，早飞过、湘湖如镜。恨青山、到眼须臾，也似平陵萍梗。怅望碧天夜迥。蟹港渔汀，点缀武昌佳胜。试问当年黄鹤，人去楼空，劫灰犹冷。剩墟烟一角，又消息梧桐金井。正还家好梦，水驿千程俄顷。
陌上花 忆别,清末民国初,胡薇元,灞桥两岸春风，愁损少年羁旅。岳色河声，寂寞晋云秦雨。梦回枕上鸡初唱，误记当时人语。似香朝、晓起料量花事，绿窗朱户。卷珠帘，寄与流莺嘱付。谢却高阳俦侣。取次追欢，生恐这番迟误。果然便有分离候，野馆荒邮尘土。问车儿、带得愁来千里，送他归否。
归国谣,清末民国初,胡薇元,慵起。卅六痴夗春梦里。画中人面谁比。步摇金凤觜。芳心肯随流水。水流通远沚。灵鼍幽恨难递。无憀题茧纸。
捣练子,清末民国初,胡薇元,鹅毳被，病时熏。消瘦葱根又几分。阶下唾余新著翠，算应无计可相闻。
调笑令,清末民国初,胡薇元,花片。花片。飞近美人深院。香朝梳洗春寒。坐数落英懒还。还懒。还懒。寂寞珠钿玉燕。
陂塘柳,清末民国初,胡薇元,恨悤悤、好春抛却，海棠阶下风软。朝来妆罢娇无那，正是雪消云暖。帘不卷。要录曲、屏风深闭无人见。情柔意婉。说玉燕长留，金鹅久炷，岂料聚时浅。长亭畔。汉代离宫别馆。今番唫眺都懒。旅愁堆放眉尖上，镇日易凝难散。怕看灞桥柳，青青满地凭谁管。凄凉到晚。又兜上心来，落花芳草，客去凤城远。
竹香子 旅思,清末民国初,胡薇元,枕上五更风劲。雪上归鸿爪印。寒原衰草日如霜，不信花朝近。才下马嵬坡，又过扶风镇。笋舆都道昨朝轻，辇了新愁恨。
眼波媚 别忆,清末民国初,胡薇元,缠绵碧玉破瓜年。娇小谢华铅。入伊心里，非关酒后，即在愁边。分明彊笑难抛却，消息透人前。黏泥带絮，思量解脱，欲叩臞禅。
临江仙,清末民国初,胡薇元,丝雨低迷迷古道，朝来分外凄清。遥山兀自不分明。云连双凤驿，烟锁内江城。怅望锦官亲舍远，藕华露湿秋晴。叩舷搔首计归程。寂寞沙岸上，无数雁行横。
卖花声,清末民国初,胡薇元,五载赋游仙。玉宇琼天。小怜情绪独缠绵。堪笑当时真孟浪，判袂飘然。再到凤城边。蘅梦前缘。檀心兀自苦难捐。青豆深房花事过，杜牧当年。
蝶恋花,清末民国初,胡薇元,渌水蒲帆波似绮。望断江波，魂断江南地。城影分明花影避。当时情事卿应记。蠡壳短窗深院里。猛犬当门，可许昆仑至。寂寞东风知也未。销凝天上人间意。
雨中花慢,清末民国初,胡薇元,渺渺情天，茫茫恨海，无端划出江州。正断云堕岸，残月窥舟。已是寻春黯澹，怎教抛去离忧。多应那夜和鞋，一梦兜上心头。迟迟黄犬，杳杳青鸾，明知书札难投。争奈向、悠悠推却，思更悠悠。纵自情忘楚玉，偏疑意惹吴钩。盈盈一水相连，底事隔限鸿沟。
沁园春,清末民国初,胡薇元,疑病疑痴，小撇还来，将行又慵。奈沈沈夜柝，者番愁客，潇潇暮雨，几遍撩侬。客少黄衫，人无力士，心有灵犀一点通。知何似，似令狐楼畔，杨素堂东。悤悤梦也难逢。又岂料钗钿誓竟空。幸情丝未断，仙源可访，非惟我念，更有人同。地老天荒，海枯石烂，共在情天浩淼中。渝歌里，有柔肠儿女，侠骨英雄。
过龙门 与方筱泉太守同题宜春苑图,清末民国初,胡薇元,红艳斗芳妍。斜贴花钿。宜春阁子桂堂前。小袖秃襟金凤勒，十二华年。娇面最嫣然。低亸香肩。阿谁催逐祖生鞭。只恐方回肠断处，误了仙源。
南歌子 同余吾太史题美人册子,清末民国初,胡薇元,宝髻三三夜，兰襟九九辰。盛时梳裹一番新。只恐仙风吹去掌中身。绣被焚香懒，春镫梦里频。十三模样惯含嚬。不及猧奴犹得暂时亲。
临江仙 苏惠,清末民国初,胡薇元,锦上回文机上泪，行行织入香罗。织成寄与窦连波。遥知兰阁畔，犹自蹙双蛾。侬有艳情无艳福，盘中一曲愁多。蛾眉生肯让人何。累他银烛下，和泪细唫哦。
虞美人,清末民国初,胡薇元,春人似挟冰霜气。粉黛输姿媚。夷光合是可人儿。惟有春愁展转不能移。一样苕华须护惜。恁是芳心窄。好留颜色付东君。不许梦中飞去便为云。
如梦令 同张竺荪农部泛舟游惠山,清末民国初,胡薇元,桂桨曼回云锁。藕腕黏云朵。汲取惠山泉，埽叶徐烹槐火。钗亸。钗亸。塔外垂杨仙舸。
思佳客,清末民国初,胡薇元,翠袖蝉鬟碧玉簪，妥娘十四入瑶林。咽残么凤音犹歰，搥碎灵鼍恨转深。情脉脉，夜沈沈。蛟绡行帐绣芙衾。薰笼喜爇三分暖，药裹畴医一寸心。
减字木兰花 叶伯瞿属题孟昶行宫图,清末民国初,胡薇元,永安宫苑。落尽娇英春不管。粉和新图。荡取龙舟入范湖。红枝春闹。玉殿传呼妃子到。秀骨珊珊。合向瑶台月下看。
生查子,清末民国初,胡薇元,兰桡始迓春，馥郁千林翠。春去不回头，没个留春计。梦中犹作云，醒觉腰围细。何处可抛愁，少个人儿替。
踏莎行 纳溪怀眉山何筠登,清末民国初,胡薇元,椎髻鸿妻，蓬头霸子。全家都上湘船尾。眠云石畔乳岩青，少彭峰下炊烟紫。系马斜阳，浴沤逝水。山城斗大排疏齿。风流何逊晚来无，陇头消息春归矣。
貂裘换酒,清末民国初,胡薇元,半载鱼津路。认前番冲烟六桨，旧句留处。华屋山邱同转眴，怕过西州门户。算免了蛮云辛苦。却又无家寻弟妹，更回思官阁帘垂暮。听几点，荔支雨。悤悤暗送年华去。依然是龙腾浪涌，隼翻涛怒。绿鬓铜章今已渺，来问循良治谱。剩落寞数行归鹭。有子偏遗彭泽恨，只凄凉一曲盘中诉。身后罅，天难补。
点绛唇 月波驿,清末民国初,胡薇元,万顷苍茫，长空落尽秋华影。冲烟归艇。古驿孤帆迥。来是初三，去日沧江暝。衣裳冷。漂零萍梗。乡梦和愁省。
桃源忆故人 碧水舟山塔顶见易实甫、于晦若诸君题名,清末民国初,胡薇元,青袍碧水丹山客，题遍临江幽石。细认当时行迹。有篆书盈尺。廿年浪把虚名掷。散落清訇崖壁。还按旗亭歌拍，入峡讴羌笛。
祝英台近 感旧，用静志居琴趣韵,清末民国初,胡薇元,隔屏山天样远。六角合欢扇。坐听清泉，镇日自忘倦。纵看翠筱娟娟，红蕖冉冉。总难觅雕梁春燕。泪痕泫。便教楼是人非，沈沈漏三点。十二重阑，录曲也寻遍。生憎天壤王郎，无凭詹尹，尽一任情丝飞卷。
暗香,清末民国初,胡薇元,柔丝钓艇，占翠藤洞壑，绿蓑烟雨。蓼叶重厓，騃女痴儿闲自语。坐看波腾浪涌，溯流柁滩声如虎。危累卵一发千钧，性命系炊许。编户。尔与汝。正米豆熟时，挈鱼归去。伯歌季舞。黄犊徐徐下平楚。惆怅天涯旅客，乡梦醒数声归橹。行更住。问此夕断魂何处。
满江红 怀吕山农，用曹倦圃先生钱塘观潮韵,清末民国初,胡薇元,无著天亲，植品在瑶林仙阙。三十载、楞严一卷，几茎华发。环堵萧然绳检外，瓮头酒熟生香发。问何时、早趁五湖舟，归吴越。冲烟艇，寒江雪。断虹棹，潇湘月。只维摩居士，往来清绝。衣上黄尘京洛梦，蒲团枯坐雄心歇。任庸夫、谗谤未能降，凌霄节。
虞美人,清末民国初,胡薇元,孤舟晓过叉鱼子。雪浪排空起。英雄到此黯魂销。二百三滩惟有此滩高。也知天意怜倾覆。失足谁能救。霎时万念尽销沈。刬却人间无数不平心。
金缕曲 得王楘丞舍人书，用李良年征君答朱十韵,清末民国初,胡薇元,几共燕台醉。记年时悤悤判袂，一肩行李。漂泊长安畴知己，况向蛮江天际。感尔日琅玕缄寄。换取金龟双耳热，只四明狂客称同辈。闻屐齿，跫然喜。天涯黯澹容憔悴。正相如成都落魄，鹔鹴裘敝。鹅管调银书细字，心事凄凉而已。恁萧育杜陵男子。肝胆照人坚宿诺，指秋波并澄沧浪水。多少恨，且休矣。
水调歌头 怀马芰珊、秦书南,清末民国初,胡薇元,晴雪凤州柳，细雨剑门山。经过千叠修栈，衣袂塞云寒。北客鸢肩火色，南士风流旖旎，连辔向长安。乌帽蹇驴去，落日射潼关。横街侧，镫如豆，伴臞禅。更番翔集何事，孤雁锻霜翰。一则香熏左掖，一则魂归白下，生死两悠然。消息已茫渺，相见又何年。
醉太平 读吴梅村王郎曲有感,清末民国初,胡薇元,柘枝一声。长安半城。五陵年少甘心，为王郎目成。眼波水清。脸波断横。凭他幡绰昆仑，舞婆罗法门。
应天长 用六一翁体,清末民国初,胡薇元,青荷一叶开妆镜。蝉鬓燕钗慵未整。炉香烬，闲庭静。铃语丁冬风不定。夙酲刚乍醒。遥忆边关愁损，昨夜梦魂飞迸。见天山月影。
锁窗寒 嘉州用梅溪体,清末民国初,胡薇元,岸柳扶烟，溪鱼煮雨，水天新渌。龙游小县，地势曼迥巴蜀。泻长空乌尤塔边，乱流竞赴涪亭足。正锁窗慵起，梦魂难到，野沤沙鹿。投宿。江城曲。看媚眼波横，蛾眉峰蹙。悠悠往事，此意分明倾属。怅参差宵深露零，撷来豆蔻香盈掬。数归期暗想灯前卜遍鸾钗玉。
渔家傲,清末民国初,胡薇元,作客他乡饶别意。经过瘦马龙游地。风景不同人语异。鹭鸶起。小桥流水墟烟里。南北东西行万里。野翁高卧柴门闭。孤馆夜深愁不寐。漂零计。绿槽檀板青衫泪。
长相思 眉州苏祠,清末民国初,胡薇元,睹丰碑，叩祠堂。族谱亭边渌竹长。三苏性字香。水泱泱，山苍苍。赢得峨眉是故乡。日斜纱縠行。
天香 怀顾子远丈,清末民国初,胡薇元,张禄过秦，陆机入洛，名贤别有声价。几绽乌皮，堂开背郭，老客成都官舍。蜀桐清越，任谱遍西园亭榭。小墨池边雪霁，养云窠外霜夜。少陵几时归也。看悤悤、岁终祈蜡。严武旌幢枉访，不须迎迓。小队花间立马。还忆否天涯苦唫者，熊耳山前，峨眉峰下。
忆秦娥,清末民国初,胡薇元,住住住了何曾住。含情临去。迟迟未肯行。花钿约指重重寄。叩叩潜通意。何时消得阿侬一段痴。
白苧 怀何种芗丈,清末民国初,胡薇元,过眉山，驻鞭弭，怅怀遗老。嶙嶙洒脱，尚忆高贤清貌。记当筵、一篇镫赋赏音蚤。对客彊挥毫，看下笔行行称好。金华殿中，许著词人温峤。不数佗、旧家王谢诸年少。谁料。韶光转眴，杖履萧条。琴樽寂寞，残墨零缣都杳。有玉树三株，父书能校。烂羊都尉，说牧豕公卿，盈盈休道。倘使先生，化鹤归来，相逢应笑。贫贱依然，涉历风霜饱。
河满子 其一,清末民国初,胡薇元,昨岁今宵月满，千门万户皆春。宝马香车追逐处，五陵年少如云。猛听一声去也，低头彊拭啼痕。
河满子 其二,清末民国初,胡薇元,五岭重山叠嶂，明河月暗星疏。不管玉关多少路。商量欲共征车，再过黄公垆畔，崔徽风貌应无。
百字令 成都怀古,清末民国初,胡薇元,雄都巴蜀，忆三分疆土，历朝人物。巫峡波涛东去险，北有剑门双壁。花市春风，锦官秋雨，清绝峨眉雪。大江呜咽，销磨无数英杰。落寞望帝魂归，杜鹃唤罢，池上夫容发。跃马卧龙千古恨，说恁吴吞魏灭。白帝城边，永安宫外，白了山僧发。只应词客，登楼长啸明月。
瑞龙唫,清末民国初,胡薇元,翠螺展。曾照暮雨篝镫，寒机宵半。谁知韵授慈帏，经传鼻祖，隙驹飞电。盛坛坫。老辈凋零，空忆鹅笙凤琯。愁看燕子归来，桃花落尽，懊人春晚。几度声寻谱按。柳眠梅绽，东风乍碾。犹记卯酒频斟，烟冥人散。奇情绮语，好梦和云卷。更休问月明杜曲，霜铺伊阙，流水华清苑。布帆南去，乱雅啼彻，路阻珠江岸。取次卅年，秋心凄惋。都教吹入，龙吟羌管。
貂裘换酒 题陈衡山梧月山馆图,清末民国初,胡薇元,雨霁月衔，月洗秋郊，绿阴如罥，菭痕黏屐。小舸黔江双桨下，山馆罗含旧宅。天不许，竟耽泉石。正好著书帘影窣，泛沧溟远作浮槎客。看空阔水云色。奇编海外搜遗籍。有多少汉唐罕觏，瀛寰妙墨。曩岁题衿联轼辙，弟五才名尤藉。剪窗烛又同瑶席。回首孤鸿寻爪印，据槁梧、漫掷刘蕡策。歌楚些澹将夕。
金缕曲 春雨小楼，落花满地，戚然感赋,清末民国初,胡薇元,又是愁时节。尽声声芸窗，乡梦被伊惊撇。乍睹轻痕蜗篆碧，又听护花铃歇。更延伫兰怀芳洁。不受俗尘些子涴。喜垂杨绣陌花如雪。中著个，定香室。空阶点滴留春泽。祝他生落红再绾，鸳盟还叠。润粉浇珠经拂拭，苦向东皇诉说。说都是莺残燕缺。知道明朝春欲去，便慵抬睡眼看明月。判一夜，小楼彻。
法曲献仙音 拟草窗,清末民国初,胡薇元,鳷鹊楼深，喜蛛针巧，银蜡夜烧红浅。绮阁更筹，水窗裙衩，凄凉个侬云散。忆星斗高寒处，盈盈媚秋晚。旧情黯。问春风、几番吹梦，应记得、当时坠钗遗钿。一片别离愁，眺野岸苍烟平远。潜自销魂，对芙蓉斜照泪满。只邮亭千里，重寄萧憀幽怨。
醉蓬莱 秋意，次韵涛同年,清末民国初,胡薇元,迓西风蘅杜。栊叶初飞，岫云徐度。雁过平沙，又湘江何处。晓露瀼瀼，远山眉黛，聊续离人句。客梦如尘，客怀如梦，将迎还拒。薄暝欺蘤，芳菭齿印，冷了金鹅，睡痕堪妒。响屧廊空，谁寄侬心去。一院秋阴，一池秋水，更一帘秋雨。写向银笺，不知消得，几多愁绪。
高阳台 竹畦清话图,清末民国初,胡薇元,雪爪尘空，巢痕梦冷，秋斋最苦怀人。种遍琅玕，清阴一角芳邻。近时怕认春明路，对西风满目愁氛。听吹来一晌，萧萧绿黯疏筠。天涯朋旧偕情话，看篆烟同袅，佳茗同温。写入新图，分明朗月前身。眼中无限沧桑感，待佗年齿印重寻。且今朝野坐修篁，索句篱根。
满江红,清末民国初,胡薇元,滚滚黄尘，曾小住波亭月廊。犹记得洞箫韵好，秋清夜长。风过伽蓝山石皱，云回密荫水蘅凉。傍宫槐镫火下层城，萦建章。东方白，惊曙光。双丫髻，七宝妆。有伏书传女，辕诗授匡。瞥眼繁华如梦里，涛翻横海太荒唐。忆怜才昔日杜司农，经十霜。
采桑子 其一 忆鲸庵太史,清末民国初,胡薇元,新都一段江离字，雁去潇湘。人去潇湘。今夜湖船住那方。三秋同抱忧时志，说办归装。竟办归装。到得长沙旧草堂。
采桑子 其二 君在新都曾题螀语斋额,清末民国初,胡薇元,寒螀唫彻官书歇，一片云孤。一片云孤。不是湘湖是桂湖。琅琅寄我相思句，月与人俱。月与人俱。风送秋帆十幅蒲。
临江仙,清末民国初,胡薇元,六曲阑干窗外语，小廔漏点催残。重帏角枕五更寒。相逢成一笑，不语亦相关。最是湔裙人去后，无憀长忆春山。芸笺小字寄应难。遥知唫又断，幽恨上眉弯。
贺新郎 为李仲壶驾部题空谷自馨图,清末民国初,胡薇元,万汇争儇媚。自当时三闾去后，无人结佩。记取金闺滋九畹，曾与素心相对。和露种馨香未坠。一卷离骚才注罢，纵当门也要勤浇溉。羞丛伍，闲萧艾。那知天意容憔悴。任几番摧烧拉杂，许多颠沛。唯有孤芳难采撷，脉脉自开石背。看摇落霜天冷晦。品量群芳谁弟一，有灵芬超出群芳外。思空谷，寄深慨。
望江南,清末民国初,陈锐,春不见，孤负可怜春。淡柳锁愁烟漠漠，小阑扶恨水粼粼。往事已成尘。人不见，孤负可怜人。花下又逢三月雨，梦中犹隔一条云。风露夜纷纷。
鹧鸪天,清末民国初,陈锐,尺碧晴丝系玉骢。画楼西畔记相逢。眉愁暗阁啼时雨，脸晕微生酒后虹。临水怯，对花慵。奈何郎也奈何侬。郎行只在斜阳外，闲却阑干一角红。
暗香,清末民国初,陈锐,怨尘凝碧。自黯然不扫，眉边春色。有美一人，晓起临妆耿相忆。偏是团圞镜里，早换却、从前标格。算别后、点臂宫砂，红润见欢迹。消息。又寂寂。空卜断玉钗，写遍飞帛。枕函梦滑，衣带无情有宽窄。谁解人生恨事，总付与、孤灯寒滴。便再世相聚也，那能记得。
浣溪纱 其一,清末民国初,陈锐,花外敲门唤酒迟。春愁先到绿杨枝。客怀更不自矜持。往日风流疑作梦，而今漂泊懒填词。黄昏微雨上灯时。
浣溪纱 其二,清末民国初,陈锐,一掷年芳等急梭。欢愉时少别时多。相思如水不堪搓。倚去未妨松两鬓，啼来兀自紧双蛾。今宵愁极奈明何。
浣溪纱 其四,清末民国初,陈锐,微命相看百可怜。喁喁私语小扶肩。一双愁色压阑干。试腕暗惊珠串重，围腰还觉宝钩宽。新来消瘦莫相瞒。
浣溪纱 其五,清末民国初,陈锐,绝代容华小谪人。淡妆斜佩送青春。自浇杯酒酹花神。冷雨欺他鹃血热，故巢寻遍燕泥新。回头欢怨总成尘。
绕佛阁 其一,清末民国初,陈锐,酒波一剪。蛾绿借晕，涡笑深浅。鲛帕痕满。背灯斜揾，娇凝怕人见。醉眠爱晚。还说别后，偏怎宵短。佳约幽缱。画屏素月，香销水沈篆。晓阁漏壶滴，铁马珠筝敲碎片。何限艳尘，飘零心与眼。问隔枕秋声，孤凭谁惯。断魂今断。怕翠羽林啾，芳梦吹散。拂愁丝、镜霜新染。
绕佛阁 其二 风雨不时，景物悽异，羁人登览，有断肠之音,清末民国初,陈锐,午晴未准。霜叶匝地，秋色凄紧。巾帻慵整。碧天纵目，汀洲雁无信。堞楼独凭。烟瘴灭没，琼海千顷。蛮唱悽迥。莫帆落处，潮回蜑家艇。鸟宿四山黑，倦旅蓬飘迷故径。长痛墓门，陈根连露井。问树绕慈乌，哀怨谁听。客归须定。愿笠子长镵，黄独同命。浣征衫、泪痕如绠。
一萼红 寒灯,清末民国初,陈锐,锦屏隈。有孤檠浅照，风急雪还催。摇影膏轻，垂头穗重，寒透今夜兰台。乍相值、亭亭不语，盼雁足、悽立几曾回。绘彩流光，鱼龙生戏，何处蓬莱。闻道九华歌散，怕相思一豆，剔尽成灰。微火多情，余花自笑，空叹春谜难猜。暗枨触、儿时况味，教谁见、墙角替人哀。弟一丁宁，闹蛾莫又飞来。
烛影摇红 寒衾,清末民国初,陈锐,鸳馆单栖，被池一榻怜春浅。凄凉听雨总无眠，咽水更虬转。两字相思画惯。意绵绵、挨宵望旦。去时风月，似铁多年，冰蚕曾见。四角平铺，贴胸拥背今嫌短。重重锦烂是天涯，梦隔床头远。怀里余香未散。剩啁啾、罗浮浸眼。向空斜抱，细数归期，绮罗庭院。
琐窗寒 寒柝,清末民国初,陈锐,刮地初霜，临关半月，乱鸦飞尽。逢逢响彻，危烛戍楼烟烬。碎乡心、三更四更，一更一点归期近。想提灯窄巷，老兵传语，月光如凝。宵迥悲同省。但急节和砧，严声催枕。晨钟未动，谁报晓天鸿信。自无人、深院漏沈，小尨觑竹遥吠影。总输他、断木中空，赚得残年恨。
水龙吟 寒钟,清末民国初,陈锐,大千春色飘残，世尊寂听浑如睡。摇摇断杵，碧云欲莫，寒山转媚。烟际悬音，霜前送梵，荡空无地。忽奔涛万壑，一时都到，阎浮界，松风起。落月乌啼鸱尾。隔重城、梦遥南寄。晓天百八，高楼何限，景阳清泪。上界灯幡，故宫龙象，铿訇愁思。又西头打鼓，朝朝莫莫，入离人耳。
探春慢 寒角,清末民国初,陈锐,荒雾悬旌，冷风卧鼓，蚩尤宵堕平野。一叠严霜，连天晓奏，吹散胡群牧马。多少清商怨，借兜勒、乌乌共写。轮台昨夜军声，老兵惊起愁话。长是悠扬壮峭。催卷甲疾驱，弓折难把。幕府琵琶，龟兹觱栗，不共别情闲冶。余响归铙外，听斛律、牛羊来下。自恁单衣，南山留扣修夜。
垂杨 寒罾,清末民国初,陈锐,渔村夜觉。郑柳堤细涨，鲤鱼风小。楚竹安排，乱流低罩潜蛟悄。鸣榔生长潇湘道。识无际、浪花深窈。甚茸蓑、冷坐滩头，叹近来鱼少。圆网平铺了了。觑霜蟹出沙，罥丝青袅。拽起还抛，一灯沈照鸥天晓。浮萍四角吹如扫。荡沫雨、中央缥缈。祇年时插脚泥涂，吾亦老。
玲珑四犯 寒砚,清末民国初,陈锐,鸲眼凹深，记淡墨题诗，花气熏昼。几日霜毫，吟案冷铺毡绣。呵手坐费摩挲，祝片石、暖云生酒。甚泪蟾、铸就相思，空盼泮冰时候。十年磨铁波纹皱。照方池、寸心灰勾。冬烘苦被儿童笑，短箧随人后。谁拭半面冻尘，曾貌写漳台春瘦。且莫教焚却，乘醉也，一濡首。
浪淘沙慢 沪上送易由甫，用清真韵,清末民国初,陈锐,送君路、潮奔极浦，雾压荒堞。归兴无端自发。清歌即席乍阕。看鬓角眉尖愁共结。柳条碧、素手亲折。料此后风萍逐流水，人天事悽绝。清切。古今望眼空阔。对浩荡神州沈陆恨，付与霜雁咽。休更说江湖，朋旧轻别。艳才易竭。销几回、来去春花秋月。平地羌笳悲风叠。楼台好、胜游渐歇。拂明镜、婵娟圆又缺。问梦觉、十万莺花，甚玉色、伤心一夜青丝雪。
东风第一枝 武昌客舍送宋芸子赴长安,清末民国初,陈锐,袖海龙吟，巢阿凤羽，文章当日雄绝。壮游几换桑田，愤怀暗悲错铁。人间何世，恰值我、江关时节。算分手、蓟北湘南，早办十年离别。行倦也、玉骢愁咽，春半也、杜鹃啼血。眼前去路谁赊，客中醉颜易热。飞绵万点，莫吹逐、天涯头白。祇送君、一片相思，梦绕旧京明月。
绛都春 春泛黄浦,清末民国初,陈锐,吴天远秀，荡绿波一镜，杳朗无尘。望里画楼，此时愁绝送春人。秾桃淡柳纷相引，燕归容易黄昏。好花空发，垂丝自结，负了芳辰。几岁江关赋本，但奔驴共命，唳鹤招魂。故馆夕阳，沧桑留影照金尊。临流急泪休轻揾，眼前谁辨清浑。便催乌榜，东风醉拾钓纶。
莺啼序,清末民国初,陈锐,春江送愁更阔，甚抽刀断水。浪花似、片片柔情，急流还蹴连蕊。酒衫重、尘痕未浣，筝船晓月陈欢坠。想桃根、双楫临风，几触离思。乌鹊南飞，画鼓夜紞，感从军荡子。枕函梦、曾说飘零，玉骢消息难至。悔殷勤、封侯误觅，换年鬓、沧桑弹指。剩狂歌，谯隐楼头，问天何意。邯郸过客，襆被僧房，听疏钟不寐。还暗省、维舟邗上，抑掩幽哽，隔座琵琶，烛龙催泪。分明在眼，家残国破，窜身来向江干哭。看新蒲、野老都憔悴。何堪捉臂，当场促管传杯，恼人鹧鸪天里。知音自惜，邂逅填词，总惹红怨翠。君不见、孙刘栖憩。若个英雄，很石苔荒，乱鸦惊起。潇湘波淼，归欤何日，风流摇落悲宋玉，写兰荃、休更微声倚。苍茫第一江山，第一相思，缩来寸纸。
十二郎 烟雨楼在滮湖中，其左背郭，西连鸳鸯湖，为禾中第一胜境。用梦窗垂虹亭韵题意,清末民国初,陈锐,絮云蘸水，放郭外、嫩情如凝。唤翠笛吹烟，银匏携酒，同上南湖钓艇。轧哑菱歌清香里，暗橹歇、鸥眠才定。看过雨荇荷，通波亭榭，渐忘尘境。佳兴。吴侬浣罢，淡妆窥镜。自鹿去苏台，蠡施偷嫁，谁向鸳鸯顾影。恨眼伤高，绮才消别，愁接越来潮冷。呵素壁、醉墨分题，付与塔铃摇暝。
浣溪纱 其一 题王幼遐给谏春明感旧图，时同客沪上，将别矣,清末民国初,陈锐,一卷生绡拂酒尘。歌吟曾见太平春。贞元朝士更无伦。梦里河山莺寂寂，望中楼阁雪纷纷。北风残笛送车轮。
浣溪纱 其二,清末民国初,陈锐,一去燕台暗恨生。词人几辈似晨星。也知乔木厌谭兵。拨瓮浮蛆新世界，看花啼鸟旧心情。铜仙清泪为谁倾。
浣溪纱 其三,清末民国初,陈锐,隔雨飘灯更不归。画阑惆怅几多时。问君行李又何之。佳会也如钱易散，闲情惟与伎相宜。中年禁得鬓成丝。
解连环 余去杭州，巴陵方湘宾用梦窗赠石帚韵见诒。词意深美，行已六日，始克和此奉寄,清末民国初,陈锐,怅然愁结。荡轻云不散，莫天无极。乍佩解、花下逢君，费重赠断肠，寸笺春色。絮点飘烟，画船去、六桥南北。祇孤山片石，鹤语夜寒，惹侬长忆。狂名盛年一掷。指湖堤素月，曾照苏白。悔浪游、我辈来迟，对剩叶零枝，怨红吟碧。望眼伤高，看飞动、龛门秋汐。问襟尘、唾痕凝酒，几回赚得。
雨霖铃 题张次珊通参词饯图，用屯田韵,清末民国初,陈锐,西风清切。又疏帘底，菊蕊都歇。关河万里如雾，堪回首处，东门临发。夹道衣冠，送酒但、携手悽咽。念故陌、铜狄青芜，热泪经天洒空阔。江南带水留人别。自掩关、酌客销佳节。三千奏牍何用，金马梦、汉宫残月。此意冥冥，为语云中，矰缴休设。算最有、烟柳无情，莫与寒蝉说。
秋思耗 题庚子秋词，和次珊。依梦窗韵，遥寄朱古微阁学,清末民国初,陈锐,衰影经秋侧。看露华如澡，菊寒无色。笳散幕乌，灯催边马，尘合天窄。听长乐钟声，送人幽梦共叹抑。黯去魂、冤化碧。料故国三千，玉颜清泪，共指夕阳深处，数番追忆。今夕。青灯白滴。对艳词、彩笔重饰。旧时猿鹤，分明犹在，定谁发白。叹一缚轻绦，培风无计摧劲翼。问过客。应不识。但夜雪江南，梅边吹怨，寄得。望隔。吟笺砚北。
玉烛新 咏梅，用美成韵,清末民国初,陈锐,江雁人归后。乍梦绕南枝，草堂诗就。嫩晴缀玉，胜簪处、一缕香魂还漏。楼台似旧。但绛雪、凭阑消候。残角里、又是黄昏，无言暗笼烟袖。芳苔泪锁冬春，渐老去难攀，故乡知否。素娥漫斗。临水照、那似天然清瘦。何郎句秀。想月夜、林边搔首。听鹤语、招手仙云，高寒细奏。
燕山亭 北上感道旁垂柳,清末民国初,陈锐,惊眼楼台，笳角四鸣，似我经年游处。新绿渐垂，别后长条，才有旧眠莺侣。不解伤心，尽攀折、寻常来去。延伫。但废陌斜阳，送人无语。还念衰笛榆关，拂金辇迟归，暗尘迷路。行宫月到，一种思量，佳期被他耽误。有限柔情，恨不似、遥空飞絮。啼宇。肠断也一声声苦。
买陂塘 题朱古微侍郎斜街补屋图，为查查浦故居，马平王定甫亦曾寓此,清末民国初,陈锐,剩西山、露皴烟妩，搴帘犹认残照。斜街一个诗人屋，堆赚乱愁如草。春又老。正往日寻常，莺燕迷昏晓。尘龛自扫。对浅壁荒灯，高城皛月，支枕忆年少。东华梦，前辈风流未杳。藤花曾共吟笑。玉珂金马扶归夜，还补沧桑词稿。君莫恼。君试问、晚晴定甫谁同调。神州坐啸。让老子婆娑，朝衫脱却，将去换清醥。
一萼红 送吴仲怿布政量移畿辅,清末民国初,陈锐,蒋山阴。洗新秋片雨，朝绿似抽簪。官柳扶鞍，京尘换袂，行役几判升沉。谩回忆、庚桑旧壤，话畏垒、余粒有栖禽。去后楼台，来时父老，携酒凭临。闻道五湖佳约，恁高云澹洒，出岫何心。孤梦攀天，残呻匝野，畿甸荒迹堪寻。待争睹、芃芃膏雨，祝苗黍、随地种黄金。试听衢讴，吴波咫尺烟深。
木兰花慢 奉和朱侍郎见赠之作,清末民国初,陈锐,话沧波路断，又燕市，看花回。指苑树栖鸦，城蒿卧马，春敛余悽。宫池。去人未远，祇惊尘、黄日隔天涯。闲泪临风自落，宦情如雾都迷。参差。相见更何期。谭笑忆当时。有直阁吟笺，斜街画本，曾和荒词。轲离。旧游漫问，但过江、名士鬓成丝。惭愧归无三径，折腰还道相宜。
长亭怨慢,清末民国初,陈锐,未抛却、一年春计。对酒当歌，旧狂重理。槛外东风，流莺唤我、定何意。灯初茗后，才领略、江南味。醉眼问花枝，已晕入、蔫红窗纸。身寄。叹江关老去，怕说故山烽起。红桥廿四，且分付、杜郎憔悴。甚倦旅、一别西湖，却来傍、要离眠地。祇无恙黄垆，凭吊先生归只。
尉迟杯 早春返棹白门，信宿邗上，言愁无据，用夏剑丞涩韵写之,清末民国初,陈锐,碧湖泛。怪扶头、可可春初酽。东风又皱微波，吹成嫩凉如簟。搴芳人艳，临水照、欲放眉还敛。叹今年、彩笔红销，赋愁凄入江菡。宵来惜取流光，残灯外酒魔，暗答诗魇。梦雨飘檐，灵潮卷瑟，危旆窄魂同闪。凭谁见、扶桑东瞰。祇觉后孤蓬莺声黯。引邗沟、一道垂杨，睡色平黏沙菼。
看花回 秦邮晚眺，春意荒寒，用夏剑丞太守韵,清末民国初,陈锐,片云低渡淮水，莫景澄碧。正有个人望远，凭柳外高楼，楼上斜日。湖山罨画来去，娇魂迷向值。春困久、半晌还醒，乱莺啼梦度林隙。思往事，飞花更急。叹冷落、谢娘瑶席。谁记清歌一阕，送紫陌黄骢，尘暗天北。酒旗历乱眼底，登临怀故国。总江淹，未销减，莫赋伤心色。
庆清朝 其一 园夜坐凉，奉怀杨骈卿给谏,清末民国初,陈锐,槛曲通云，溪流鉴月，相思不隔重城。匡床散发，坐久人意忪惺。一觉绿阴雨过，夜光如水簟如冰。招凉处，圃亭似旧，换了虫声。因羡赋归最早，解绣衣林下，野趣旋清。莳花种术，老去何限关情。莫是倦谭世事，眼前螳雀几堪惊。文游近、甚时折柬，重斗吟觥。
瑞龙吟 扁舟冲雪至下关，入城岁晏，江南寒寂可想，效梦窗体，赋成此解,清末民国初,陈锐,秣陵岸。遥想冻树髡烟，磊沙铺练。推篷一带平潮，暮鸦四起，荒城半掩。步帷溅。因念上街泥雨，怒蹄冲汗。谁知瑟缩毡裘，短辕坐我，清吟自遣。来去江淮何事，鬓丝催老，年光飘转。为说昔时梁园，歌舞都换。英辞妙墨，眼底邹枚贱。还孤忆、弓衣绣句，羊醪清宴。抵死风吹面，万山动影，空花历乱。笛里天涯远。愁絮里、江南何时吹散。挂檐素月，窥人游倦。
抛球乐二首 其一,清末民国初,陈锐,三月春寒乍雨晴。客愁新燕一身轻。花前顾曲音犹涩，帘角偷香梦不成。咫尺阑干路，负你斜阳半晌情。
抛球乐二首 其二,清末民国初,陈锐,自到江南春事乖。少晴多雨半尘霾。后湖张网逢鱼泣，南曲看花被燕猜。柳絮骄人甚，偏逐东风舞一回。
玉楼春,清末民国初,陈锐,亭皋一雨成秋树。目送芳年随水去。相思一夜梦南云，绕遍天涯多少路。缣机尘黯鸳鸯杼。妾意匏瓜悲独处。向来祇恨不曾闲，今日方知闲更苦。
朝中措,清末民国初,陈锐,愁中见了笑溶溶。花衬碧螺峰。妆罢这般熨帖，梦回恁地惺忪。千篇词赋，半生歌哭，拟付阿侬。何日沧波一舸，眼前已是西风。
西平乐 登鸡鸣寺，眺古伤今之作,清末民国初,陈锐,树杪台城，雾中幕府，弥望路插青郊。清角还来，暮潮初上，愁声尽卷前朝。叹霸国山川似旧，宫井燕支未湫，春灯燕子，看来一例沈销。争说东山丝竹，残局里、卧起也无聊。令威重到，兰成易老，一发江南，魂断谁招。空伫想、蘅州露夕，萝洞花时，便有渔翁载酒，野客携琴，官里何将捉尔曹。归去未归，泥涂久滞，松菊徒荒，对此躇跱，物换人非，东风泪湿湘皋。
高阳台 春初步至莫愁湖，憩胜棋楼，慨然吟望,清末民国初,陈锐,寒水笼烟，荒埼系艇，女墙遮却红尘。未到花时，湖边已有游人。青杨浅覆东西岸，步画阑、都是回文。恨沈沈阑外高楼，楼外黄昏。江南自昔无愁地，甚年来吟眺，但有伤春。绝艳惊才，输他若个名存。鱼天一片前朝影，唤翠娃、收拾垂纶。恁淹留、误了归期，自倒空尊。
鹤冲天 晋太康九年画鹤塼砚拓本，为郑文焯题,清末民国初,陈锐,宫井废，殿基颓。辽海夜飞回。冢中名士几人灰。余恨涅青苔。凿诗龛，眠画帧。到眼片云秋莹。此时江左说漂零。残唳写谁听。
眉妩 师曾世兄新婚将别，词以慰之，即送其赴日本。用白石韵,清末民国初,陈锐,渐蘋花偎水，苇叶飘烟，风浸送归眼。执手丁帘下，辞巢语，叮咛人似秋燕。翠襟共款。诉近来、游迹多感。镇相望、日出扶桑表，定侬意先暖。身世歌筵将散。几汉濒荀爽，吴下张翰。沈陆龙蛇起，移舟住、神州谁寄孤缆。鬓霜又点。禁片时、人远天远。算孤负深杯，残醉里几回见。
杨柳枝十首 其一,清末民国初,陈锐,行人头白柳条青。始恨春风不世情。若有当时豪赌兴，长楸还试马蹄轻。
杨柳枝十首 其二,清末民国初,陈锐,二月隋堤水皱池。流莺已在最高枝。一般飞絮无才思，却任东风刬地吹。
杨柳枝十首 其三,清末民国初,陈锐,掷尽榆钱送好春。弓弯舞袖斗时新。妆成未免多轻薄，牵惹香街十里尘。
杨柳枝十首 其四,清末民国初,陈锐,残局湖山绝可怜。十年林燕故依然。酒旗画角斜阳里，犹自殷勤缆别船。
杨柳枝十首 其五,清末民国初,陈锐,西望长安道路遐。朱楼碧瓦切清笳。劝君莫忘关山苦，啼过枝头有莫鸦。
杨柳枝十首 其六,清末民国初,陈锐,玉虎丝沈不可牵。楼阴摇曳带秋千。长宵那有羊车过，脉脉啼乌上井阑。
杨柳枝十首 其七,清末民国初,陈锐,尽有风流似昔年。几回恨雨复嚬烟。生来不入灵和殿，恐被君王一晌怜。
杨柳枝十首 其八,清末民国初,陈锐,短棹天涯酒易醒。晓风残月有词名。自从错到江南路，冷眼看人几送迎。
杨柳枝十首 其九,清末民国初,陈锐,已分漂零更不归。心中眼底事多违。英雄若个桓宣武，空对江潭泣十围。
杨柳枝十首 其十,清末民国初,陈锐,露皎烟黄夜欲深。白门灯火恨沈沈。墙头去尽闲车马，老我安排锻灶吟。
扫花游,清末民国初,陈锐,冷枫笑客，照悴影吴波，素霜新染。寺门半掩。拂危墙藓襞，旧题诗黯。醉眼登高，怕有山魈昼瞰。憩游暂。听林叶乱鸦，飘送归帆。回望秋荏苒。蓦古事今情，尽来荒槛。莫愁系缆。数齐梁残照，画帘斜飐。看惯江南，剩祇狂吟未减。翠微暗。独踟蹰、负他长镵。
红林檎近,清末民国初,陈锐,秋色已潇洒，客心方郁陶。宿莽带城郭，长风送江皋。我欲凭虚矫领，上览紫极金霄。邈然孤鹤与翱。群仙答笙璈。汗漫徒快意，冷落且登高。英雄出手，当筵祇合持螯。任红桑成海，苍云变狗，洞庭歌阕浮大瓢。
夜飞鹊 李晓暾罢职闲居，重有鼓盆之戚，词以慰之,清末民国初,陈锐,沧波望归路，君意何之。林叶下雁声迟。尊前狂念已消尽，单衣依旧尘缁。相将赁虚庑，但文园多病，宋玉长悲。寻常巷陌，趁秋高、过我填词。堪羡挂冠能早，随意泛江湖，一舸鸱夷。谁料西风吹汝，哀蝉不断，玉箧都迷。凤帏暗月，隔泉台、怎照相思。叹谁人无死，何天可问，莫更歔欷。
六幺令 九日登高，用清真仙吕调写意,清末民国初,陈锐,万蝉收响，官柳惊凉燠。台城几行秋影，渐萎前朝绿。词客哀时未了，自惜登临促。群山如簇。斜阳一瞬，凄绝兴亡旧游目。因念陶公归去，斗酒怀松菊。佳节且暂淹留，那得公田熟。天外浮云笑我，百事多拘束。安排筇竹。红萸相识，取次明年醉醽醁。
绮寮怨 题鹤道人沽上词卷,清末民国初,陈锐,对雨当风残夜，早凉吹上衣。暗舞榭、数点狂香，征尘里、怕见花飞。当年旗亭画壁，黄河唱、丽日春送悽。念醉中、玉笛羌条，关山远、怨曲当寄谁。怅望去天一涯。昆明旧事，何堪再梦铜犀。露泫云凄。有蝉泪、洒高枝。沧江故人都老，且漫谱、冷红词。悲君自悲。相思待尽处、蚕又丝。
还京乐 寄易实甫武昌，用清真韵,清末民国初,陈锐,素秋迥，见说棕鞋布袜休更理。叹故人江表，廿年客路，登临空费。记雁边鸥际，高吟白日哀湍委。送倦眼何处，可洒看花晶泪。向黄尘底。自嗟卑、惭老狂朋，漫问平居，知甚兴味。无端怨阔恩疏，恁分明、旧时牛李。似而今、都燕雀依林，艅艎去水。倘协东篱，约簪霜来共憔悴。
竹马子,清末民国初,陈锐,看残霭、纵横长芦散乱，冷鸥依渚。叹神京去远，斜川别久，催人寒暑。最忆城北胡衕，分题对酒，上林莺序。驱马送君行，问尘埋张绪，风流何处。自此成幽阻。朝华倏谢，夜萤空聚。江南岁岁延伫。谁抚韩陵私语。剩得庾信哀时，一篇枯树，临水伤迟暮。重帘画烛，待话秋魂去。
塞翁吟,清末民国初,陈锐,散发寻秋水，还照野客龙钟。画阑外，绮霞胧。闲暮霭青红。情人最好秦淮在，清露夜浣芙蓉。泛锦瑟，换秋风，诉弦柱西东。悤悤。前欢逝，针楼梦窄，新会渺、蓬山路重。有怀里、江郎恨赋，又堪对、小别销魂，短烛孤篷。垂杨系稳，冷酒荒波，沈醉霜枫。
惜红衣,清末民国初,陈锐,冷讯通芦，清愁饯菊，雁边风力。细写鳞笺，江天印遥碧。登临倦眼，空伫望、来游佳客。秋寂。琴调酒歌，说残年栖息。长安古陌。飙骇陈飞，冠裳半凌藉。浮云断送，故国指西北。万一阮狂嵇啸，重认五陵登历。料梦华无恙，悽绝夕阳鸦色。
满路花 和吷盦词韵,清末民国初,陈锐,梅娇乍逗簪，苔密初胜屧。下廊裙带重、微风揭。无言有意，不许人撩拨。断红生半靥。蓦地回头，此时教恁抛撇。歌纨啼素，泪染相思箧。残灰书细字、看看灭。争知恨网，不为春蚕设。今后从休说。着甚缠绵，尽伊无个销歇。
齐天乐 重游沧浪亭,清末民国初,陈锐,馆梧霜叶秋飞尽，高城雁回初响。半潦通桥，层烟冠石，吟屐萧萧孤上。寒钟又放。送天末潮音，替人悲壮。倚遍危阑，旧游谁共诉心赏。文章流寓自古，水亭风咏地，空肃遗像。土木移形，衣冠换目，时事几翻新样。沈吟片晌。指吴会浮云，晚生千嶂。待语西施，越丝愁细网。
惜红衣 白石此词日字非韵也，叔问独以为当叶。姑徇其说，重和一首，不足以云勇,清末民国初,陈锐,短巷冲霜，高楼碍日。暮寒犹力。系马阊门，垣苔破荒碧。杯盘送老，都看贱、年光如客。心寂。歌散酒阑，学禅龛居息。狂花绮陌。多半残春，随风堕茵藉。零香断梦，众国蚁柯北。难得美人无恙，重共水沿山历。莫但悲游事，冷落一江枫色。
寿楼春 题张彦云娟镜楼图卷子,清末民国初,陈锐,春之人翩然。记惊鸿顾影，要眇疑仙。几向微波通问，画屏寻欢。攘皓腕，歌幽兰。抗和予、旁皇无端。但镂想灵犀，镌芳丽琬，留照镜中年。三生事，花如烟。有珠囊旧物，脂谱新编。最念离鸾光隐，小蛾春寒。心上月，何时圆。拚艳才、消磨婵娟。便金屋安排，盈盈并肩卿可怜。
烛影摇红,清末民国初,陈锐,门掩昏灯，离觞斟酌愁深浅。城根一夜雨漂花，春老吴娘院。拨尽炉灰坐暖。数皋桥、羁游影遍。旧人谁证，吟鬓星稀，禅心泥溅。江上枫青，琵琶还诉天涯怨。眼前同调已无多，休作寻常看。梦里行云未散。采江蓠、横塘寄远。清明过了，糁絮光阴，年年萍卷。
应天长 连雨有叹，用梦窗韵,清末民国初,陈锐,风竿转暝，云絮蘸空，沈阴遍洒郊陌。正见燕寒巢幕，衔泥话春色。乌衣巷，前度客。定识我、秀眉吟窄。旧尘在、一片残衫，酒晕青碧。哀乐念今昔。不到中年，不信世情隔。但憾著书缘绝，咿唔抚空壁。沧波路，归思寂。早倦听、下亭凄笛。赋愁了、冷雨檐花，清漏初滴。
霜花腴 用梦窗自制腔调酬和叔问,清末民国初,陈锐,数椽借宅，傍小城、先生坐隐危冠。花市呼围，笛家邀步，柴门闭也应难。醉乡尽宽。料陆沈、不到尊前。但词人、渐作流星，过江烟雨晓光寒。芳节最伤吟望，问吴宫消息，总付鸣蝉。白石烟波，红梅亭榭，何期冷落朋笺。迟君放船。溯美人、秋濑娟娟。近枫桥、夜火携归，五湖同梦看。
小重山令 赋杨花，答叔问殷勤之意,清末民国初,陈锐,密雪轻绵舞作球。西园斜日下、没人收。无端才思说风流。寻春尽，满地是闲愁。吹不上枝头。还能将别泪、洒江州。昨来才有几萍浮。东西水，随处且淹留。
瑞龙吟 和叔问饯春,清末民国初,陈锐,平江路。还向废苑寻烟，断津攀树。依依帆角青山，送春正在，斜阳尽处。黯愁伫。谁见小城栖隐，蓬蒿生户。天涯倦客重逢，觑帘燕子，关情对语。年少京尘多暇，扇裙翩影，狂歌酣舞。空叹素缁衣新，何似人故。冷红瘦碧，惆怅题襟句。而今共、吴根贳酒，皋桥联步。慨想归田去。抚琴命操，离忧万绪。催老嗟霜缕。无计挽、门前榆钱飞雨。莫教便作，泥中轻絮。
水龙吟 枇杷词旧无传作，梁溪舟中，偶一为之,清末民国初,陈锐,果林翠晚山深，梅肥时节初过了。洞庭平望，东溪胜处，烂晴垂晓。肤拟云腴，皮兼沙白，核夸单好。自蜀都赋罢，唐宫帖后，谁误写，琵琶稿。天与蜡兄名早。胜寻常、许多梨枣。经霜涤蕊，凭薰酿实，甜香满抱。千树黄金，但愁摘尽，园丁偷饱。忆板桥西去，隔花门闭，有才人老。
百字令 其一,清末民国初,吴重憙,秋光如许，更先知、秋冷瘦人应是。清减沈郎腰一搦，可与黄花相似。枕上家山，灯前乡树，梦阻盈盈水。归期莫卜，莼鲈兴隔千里。从此滚滚尘红，茫茫路黑，歧径迷杨子。爱赋刘安招隐句，只恐壮心难已。一夜西风，满湖木叶，此际凉波起。怀人天末，扁舟我欲归矣。
百字令 其二,清末民国初,吴重憙,知音难觅，叹茫茫、人海我闻如是。击筑悲歌燕市酒，道是渐离不似。方幸春明，常联旧雨，又逐东流水。风帆瞬息闲，愁满载归里。几日僧舍联吟，江亭买醉，邂逅吾同子。莫谓当时梅尉贱，仕隐尘寰而已。吴市吹箫，齐门弹铗，酒引牢骚起。杯盘狼藉，离魂黯黯销矣。
满江红 感旧,清末民国初,吴重憙,偶梦前游，满座上、凄凄切切。才几日、钗光钏影，鬟云肌雪。浅碧窗儿梧叶雨，深红帘子梨花月。凭谁将、旧境剪分开，并州铁。蚕已死，丝难绝。麝已尽，香难灭。叹憨生儿女，痴心空热。南国年华桃叶妹，西风捐弃蘼芜妾。把将来、归宿较而今，为悲咽。
惜余春慢 落叶,清末民国初,吴重憙,霜叶辞柯，愁人羁旅，同是一般飘荡。槐疏梦断，柳减眉凋，偏入客窗虚幌。莫是醒了，西风有意，觉人故来凄响。算几番凭吊，榔栗一条，芒鞋五緉。还忆我十载燕齐，高下随风，画出浮沈形像。马蹄踏碎，鹿砦堆残，鸡肋生涯相仿。已分飘流似伊，衰草乱蛩，幽凄同赏。任凭他代嬗，东君重把，新阴滋长。
貂裘换酒 别意,清末民国初,吴重憙,泪溅离筵酒。正西风萧萧易水，量愁计斗。敢向身躯悲肮脏，甘作风尘下走。不如意事多八九。世态烟雪多变幻，看白衣转眼成苍狗。休眷恋，莫回首。燕台几辈同心友。问当年归吴张翰，会心远否。惟有莼羹鲈脍美，对著秋风厮守。休浪说匣中龙吼。莫把难平悲缺陷，论补天，谁是娲皇手。师旷达，漆园叟。
浪淘沙,清末民国初,吴重憙,瘦影艳于霞。幡护铃遮。枉劳蝶阵与蜂衙。嫁与东风春不管，负了桃花。风雨又交加。转眼繁华。可怜金谷绿珠家。吹得落红消息断，梦已天涯。
齐天乐,清末民国初,吴重憙,牵牛望断银河岸。禁他一波似练。夜夜青天，年年白浪，留得佳期如线。春魂零乱。纵开遍桃花，那寻人面。狼藉东风，残红空自满庭院。云烟至今更幻。恁白衣苍狗，须臾万变。蝶梦未融，鸥盟忽背，几日秋风团扇。彩云易散。翻输与寻常莺莺燕燕。摺起罗衾，把鸳鸯懒看。
菩萨蛮 出都日道中,清末民国初,吴重憙,高原十里寒芜绿。平林无数昏鸦宿。笑我未归家。可怜红日斜。凤城回首处。往事如烟雾。相送只西山。蛾眉弯复弯。
减字木兰花 咏絮题王寺庙壁,清末民国初,吴重憙,溟濛似雨。春色马头忙若许。莫笑盈盈。我比杨花落更轻。韶光如驶。东风已似东流水。任汝飘零。会有时儿解化萍。
眼儿媚,清末民国初,吴重憙,春风记得态夭斜。曾过个人家。如何重到，昔年人面，今日桃花。红墙银汉迢迢远，即此是天涯。犹恨当时，无情帘幕，多事窗纱。
相见欢,清末民国初,吴重憙,垂杨阴里桥红。乍相逢。多谢沟边流水柳边风。曾记得。春波绿。照惊鸿。一霎伯劳飞燕各西东。
清平乐 其一,清末民国初,吴重憙,蛮腰素口。娇小思珍偶。误杀徐娘成老丑。应得红灯绿酒。当年花月欢场，梦中妆泪千行。试问麻姑记否，而今又几沧桑。
清平乐 其二,清末民国初,吴重憙,目挑心与。肝胆空相许。莺燕等闲成伴侣。甘作花枝无主。朅来绣毂香车，陌头春日将斜。断梗飘蓬何处，青衫红袖天涯。
清平乐 其三,清末民国初,吴重憙,为人作嫁。压线无时暇。纵有良媒还自谢。浪说绮罗如麝。邯郸一辈才人，可怜厮养相亲。碧海青天夜夜，姮娥不悔偷奔。
桂枝香 立秋日作,清末民国初,吴重憙,蓼红蘋白，正良夜新秋，溽暑初去。偏是悲秋秋士，与秋先遇。西风似解相违久，祇著意飕飗庭树。一番凉月，一番清露，一番疏雨。曾记得紫萸黄菊。我扶病登台，送君行处。几度流光，又听元蝉哀诉。秋来秋去无人管，祇不许朱颜如故。登高携酒，向天搔首，问天不语。
喝火令 城东观荷,清末民国初,吴重憙,十顷荷花海，三篙杜若汀。小城东畔偶经行。不道连宵快雨，浪压绿云平。霞影红垂蓼，风漪碧皱萍。如游历下小池亭。只少沿波几队小蜻蜓。又少菰烟蒋雨一角，佛山青。
临江仙 题顾符稹画,清末民国初,吴重憙,岭上白云低贴水，满山风色泠泠。东南画阁有人凭。误疑茶鼎爇，烟霭袖边生。隔著粼粼溪百尺，丹崖翠巘如屏。一川鳞甲起秋声。峰峦连复断，天外补遥青。
喝火令 前题,清末民国初,吴重憙,山色轻于茜，溪光碧若罗。谁家水榭瞰清波。试问严陵风景，较此果如何。远水田千罫，平桥雨一蓑。几株春树绿婆娑。记得富春江上画船过。记得画船窗里弦索，玉人歌。
行香子 前题,清末民国初,吴重憙,丛竹萧萧。拳石峣峣。向中间结个团瓢。莫因斗米，折了吾腰。有三分水，二分竹，数间茅。风也潇潇。雨也潇潇。打梧桐又滴芭蕉。手中一卷，倦莫轻抛。恐鹤无言，童欲睡，我无聊。
好事近 前题,清末民国初,吴重憙,木落晓霜清，万壑千岩突兀。彷佛萸糕菊酒，是重阳景物。有人携杖上高台，长啸胸空阔。目断寥天尽处，插远青数笏。
清平乐 前题,清末民国初,吴重憙,渔梁渡口。霜气浓如酒。昨夜秋江风力陡。红遍万枝鸦舅。江头何处渔郎，钓矶一网空张。浩皛鸥汀凫渚，凄凉蟹舍渔庄。
南楼令 前题,清末民国初,吴重憙,霜雪者般严。茅斋镇下帘。剩庭前老树椮椮。嵌就玻璃窗最好，留一扇，放银蟾。炉火有人添。柴扉少客探。知寒窗定与鸡谈。验取瓶中梅放否，春有信，蕊中含。
柳梢青 前题,清末民国初,吴重憙,青松谁种。居然补得，青山无缝。松杪云流，松根泉语，一般幽弄。欲寻上界，名蓝度我，有长桥几空。百八钟声，忽然吹落，天风相送。
眼儿媚 前题,清末民国初,吴重憙,山如碧玉水如蓝。高士结茅庵。断崖乍劈，危亭欲坠，好驻游骖。长江一线吞天远，云影淡相涵。半空残照，一行疏雁，数点风帆。
醉花阴 前题,清末民国初,吴重憙,岩下清泉岩上瀑，昨夜东风峭。莫去倚阑干，春雨濛濛，杏蕊红初闹。门前即是江南道。归去先生报。石磴板桥东，百尺元龙，可许人轻造。
醉天平 前题,清末民国初,吴重憙,龙盘一株。凤翔一株。离奇偃蹇扶疏。是秦朝大夫。秋山影孤。秋江涨初。何时一叶徐徐。梦扁舟五湖。
桂枝香 有赠,清末民国初,吴重憙,酒帘青窄。忆起凤桥头，新馆初辟。偏是沾泥柳絮，遭逢沦客，天涯无数伤心泪。只应来绿窗偷滴。大明湖上，鹊华桥畔，重到何日。闲话起。东封旧事，正烹茗挑灯，历数游迹。知我行踪曾到，个人乡国。天门日观，参差远恨，当时独踏山色。他乡萍梗，年华锦瑟，一般相惜。
水调歌头 雪夜同祜曾,清末民国初,吴重憙,黄破梅花萼，香透小窗前。一天如许风雪，迸作此宵寒。我有袁安高枕，裹著杜陵布被，放胆且酣眠。不管柴门外，埋却径漫漫。鸟飞绝，人踪灭，万千山。已知此际归梦，行路也应难。且把花瓷双盏，趁向砖垆石铫，分擘小龙团。与子共斟酌，愁绪且从芟。
百字令 寄梅臣,清末民国初,吴重憙,残年都去，听声声爆竹，催将春至。风雪家山千里外，难寄长相思字。司命无情，金尊尽倒，不共愁人醉。故人何处，天涯应念留滞。记得荔馆寻秋，沧浪坐雨，转眼成前事。风雨满城重九日，造榜凄凉天气。秋叶无声，春花有影，已分同飘坠。红笺涂遍，回肠九折难寄。
满江红 辛未春闱题号舍壁,清末民国初,吴重憙,角逐名场，果有此、坎坷无有。但剩得、十年前事，不堪回首。绿鬓游踪王粲已，白头郎署冯唐后。笑泥金、一纸本寻常，难消受。黄尘世，休开口。青灯夜，空叉手。偏人生失意，十多八九。露电流光驹过隙，烟云幻境衣成狗。问可能、此日剑铓红，冲牛斗。
贺新凉 题袁尚统岁朝图，为李枚卿比部,清末民国初,吴重憙,环诵题图句。正纪年屠维掩茂，我生初度。卅四光阴浮云过，消得春声无数。那更有童心如故。爆竹阶前轰若市，任黄粱烂熟鼾难足。浑忘矣，岁云暮。晨星老辈今何处。爱吾庐流传一卷，断缣零素。风雪宣南三椽屋，几日霜寒冰冱。却怎把残年勒住。腊鼓已催韶信至，伴回黄转绿中庭树。婪尾酒，先分付。
蝶恋花,清末民国初,吴重憙,镇日茫茫无意绪。艳煞韶光，客里匆匆度。莫道相思无著处。梦魂日日天涯去。湿了清明风雨妒。花事关心，开到樱桃暮。枉种垂杨千万树。不曾阑住春归路。
满江红 其一 庆云刘氏妇回生纪事，代星谋,清末民国初,吴重憙,谁酿跳梁，使弱息、都罹浩劫。早已分、死人香里，长埋枯骨。白刃截开儿女泪，红闺溅尽英雄血。痛女贞、一木本难支，甘摧折。云屯马，奔如沸。雷轰炮，声如接。是谁向、黄沙白草，返魂偏爇。烽火无情珉玉险，干戈有缝菤葹活。把团圞、八口抵馨香，同垂节。
满江红 其二 题胥芰塘印册,清末民国初,吴重憙,石破天惊，看老笔、真堪屈铁。笑世上、山农一派，云腴争割。匣里丹砂留雪印，椟中白玉如泥切。把雕龙、手技且雕虫，真奇绝。墨落处，金能截。锥画后，琼飞屑。叹及锋小试，指头生活。放眼不窥秦汉下，捉刀果在英雄列。更别将、刻楮出灵心，镌桃核。
满江红 其三 题张云簃大令冬夜捍菆画册,清末民国初,吴重憙,灯火矾楼，已早上、重门管钥。趁此际、六街如水，一鞭先著。马滑霜浓归路远，鸡鸣月落征裘薄。比昔日、磨盾作军书，情何若。千睥睨，夷门郭。几屈曲，金梁脚。一任我、红衫乌帽，据鞍踊跃。鹈刀横随从队，虾蟆更紧严城柝。庶万户、安枕驻华胥，春台乐。
满江红 其四 为李子文石题宋贾文元公牙牌词刻拓本，鹅湖华氏于丁酉年得于临安，画图征诗，装成小册,清末民国初,吴重憙,蒸栗侔黄，喜入握、佩环滑笏。谁拾向、临安郡里，凤凰山麓。铜说上林镌鹿角，金从江北悬鹦足。合配他、一阕荔枝香，新填曲。传神拓，煤为馥。镂心句，毫为秃。似摩挲铜狄，流连往复。南渡曾随迁国驾，西湖久伴沈沙簇。六十年、图画又重题，貂难续。
贺新凉 其一 题徐积余太守所藏渊雅夫妇合璧书前后赤壁赋，用易硕甫观察原调,清末民国初,吴重憙,双管看齐落。展缥缃珠联璧合，签标健药。天使明诚清照后，又见同心并萼。挥洒到横江孤鹤。磨短麝煤残鼠尾，五百年闺阁无兹乐。好爱惜，簪花格。题襟叙为楞伽作。尽徜徉笔床砚匣，芦帘纸阁。子可传经妻写韵，清福人间不薄。贤太守倡随相若。重认文通鸥画字，古今人合不烦绳削。蝇附骥，墨重著。
贺新凉 其二 己亥腊日秣陵别秦伯虞同年,清末民国初,吴重憙,又向枫桥去。轮指算春鸿秋雁，匆匆三度。六十行年忙中过，敢信重来如故。恨此别也应有数。江上青山山外雪，长征人认我经时路。津鼓发，舟何处。秣陵旧雨残星曙。谓明年后湖凉夏，呼船重晤。万顷荷花连天叶，饱取碧筒清露。把茗事随缘分付。此愿难偿偿亦易，倩流莺为我啼春住。争握手，离怀絮。
一萼红 其一 叔问以和石帚词相赠，步韵奉答，即题其沽词小卷,清末民国初,吴重憙,阁轻阴。算春如过翼，白发不胜簪。雪散梁园，云迷津树，多少鸥梦浮沈。况方唱风波难定，枝拣尽何处稳栖禽。我附轻舠，君乘片席，江上重临。何意屧廊香径又，梗飘萍合，再订同心。玉蕊寒梅，天香丛桂，林屋许与追寻。负初服朝衫未脱，五湖游抛掷抵千金。他日买山，同归潭水非深。
一萼红 其二 叔问再叠前韵见示，又赋,清末民国初,吴重憙,惜光阴。已残年炳烛，辞老欲抽簪。豪纵都非，繁华梦觉，前事雨散星沈。古人苦扬州闭置，随饮啄来去让春禽。海国潮荒，武陵源幻，难冀身临。姑且与君排遣歇，连番打叠，彭泽归心。子美亭高，云林石瘦，良友聊共追寻。倘过了花番廿四，且枇杷树底摘丸金。行看门庭，绿阴几许深深。
汉宫春 舟中寄叔问,清末民国初,吴重憙,宦海浮沈过，流年三十，未觉黄粱。男婚女嫁粗了，犹自悽惶。青山觊觎面，问何时归愿方偿。安能够新来家报，添成木峪山庄。惟有西堪旧雨，肯收帆劝我，早去江乡。仕途风波甚恶，危险难防。烟蓑雨笠，何须计穷巷苔荒。含笑答、承君指点，从今勘破炎凉。
满江红 午日舟中书感,清末民国初,吴重憙,江水东来，正艾绿、榴红时节。拴一幅、蒲帆安稳，津头鼓发。五日龙舟瓜步水，二分蛾样扬州月。苦奔波、六十又三年，从谁说。棠棣树，中年折。糟糠偶，老年绝。有多少黄粱待煮，梦魂仍热。鸿雁一行呜咽雨，鳏鱼两鬓鬅鬙雪。为何人、挥洒向平芜，盈腔血。
念奴娇 题何梅叟二分明月簃联句图,清末民国初,吴重憙,夕阳西下，正天开霁宇，星河耿耿。犹忆红桥排廿四，水部曾教管领。帘押双丁，阑阴卐字，依样琼楼迥。尖叉正斗，云边推上金饼。雅似苏子当年，承天夜访，荇藻交横冷。幸遇怀民犹未寝，竹柏惊看清影。韵选牙牌，烟霏茶鼎，彷佛梅花岭。急催诗钵，夜寒半臂当省。
八声甘州 上龈牙脱，仅存一枚，独力支唇，闷而有作,清末民国初,吴重憙,都呼朋引类，独伊人，情深尚坚牢。似霜高木落，观撑一柱，山峙单椒。想见灵岩钟乳，滴久宛垂条。障碍有时去，去更无聊。未吃红绫饼馅，笑残牙老口，难肆贪饕。效龙须拔去，逊太真豪。将无如、东山赌墅，罢残棋、屐折触嶕峣。莫学彼、衰年作戏，孺子牛嘲。
满江红 其一 寄怀小帆表弟，时在涞水,清末民国初,吴重憙,天际轻阴，忽不料、西风吹散。无定处、涞河北沚，丁沽西畔。世事已成沧海劫，行踪略似浮云片。问可能、出岫复还山，如初愿。前尘梦，筝弦断。别后想，车轮转。祝仍教来去，春鸿秋燕。萧瑟难联鸥鹭侣，声华久鄙麒麟楦。忽匆匆、两月过驹光，离弦箭。
满江红 其二 七夕立秋赠凫翁,清末民国初,吴重憙,七夕新秋，无一叶、梧桐飘落。君与我、蓬萍一样，天涯海角。抚序已成离筈箭，赋诗那有临江槊。但相期、憔悴瘦西风，求灵药。传千古，填河鹊。再几日，横江鹤。正好试、萤流扇小，蝉疏纱薄。梦月金梁成已往，悲歌燕市难如昨。愿青霜、白露早歼除，吹飞藿。
水调歌头 秋残冬至，与凫老同寄沽上，抚时对景，偶成此阕,清末民国初,吴重憙,萍老枯根在，风约小池塘。暮天如此摇落，朔雁莫南翔。安排青荧灯火，对我纸窗竹屋，百四十年长。诸史满前列，与语不凄凉。头早白，人老矣，病支床。浮云天际舒卷，差胜利名场。罗氏鹤林玉露，孙氏藤阴杂记，时草雨三行。富贵本泥土，不易此徜徉。
无闷 咏万红友凤砚,清末民国初,吴重憙,人住红螺村，到海王购得，凤纹宝砚。是红友当年，填词染翰。重付竹君学士，与词伯经师周旋惯。康熙丁卯，乾隆丙子，双铭同椠。赞叹文窗玩，似心太平庵，端溪一片。才谱罢苏辛，又笺两汉。我冀附庸风雅，愿下拜南丰心香瓣。恨在手无玉鸦叉，寸铁不持白战。
摸鱼儿 李狷厓用稼轩词意写斜阳烟柳填词图，君有慕辛稼轩之为人印，其向往深矣。用原韵以题其图,清末民国初,吴重憙,果孰知幼安怀抱。算君领略非少。兰成词赋石麟笔，图画当为写照。天亦老。莫莽说天涯何处无芳草。楼当古道。对河冷霜凄，西风残照。但见丝丝袅。荒凉景，彷佛西溪东泖。同是归飞倦鸟。吾狂恨古无人见，且倚危栏醉倒。人已渺。今犹念小山亭上残春好。风花易了。何当日寿皇，目为怨语，恨付碧天杪。
水调歌头 欧阳润生八十寿，用稼轩倾韩南涧尚书韵,清末民国初,吴重憙,送别滕王阁，忽已七年秋。许我东绢一匹，放笔托韦侯。那已烽烟澒洞，竟尔沧桑换世，顿冷昔时游。鲁殿灵光在，椿寿说庄周。祝君去，湖波软，橹枝柔。可奈鸥浮蜗寄，海上暗淹留。此颂卢钧八秩，再颂潞公九秩，笑傲稳南楼。兕觥遥共晋，社酒满金瓯。
桂枝香 病榻僵卧，偶一寄声，缅怀两宋词人，莫能追步，制为此调，用质凫翁,清末民国初,吴重憙,清歌对酒。问两宋词人，最谁低首。风骚宗主第一是，清真不朽。梅溪骖靳群空矣，比李杜、白云石帚。东坡赤壁，稼轩北固，唾壶碎否。有井处皆能歌柳。知三变耆卿，辞原齑臼。漱玉无多，巾帼谁堪敌手。梦窗后盾群推许，最堪伤秦七黄九。宜州城上，藤州亭下，垂名永久。
氐州第一 题张文襄龙树院召客七札册,清末民国初,吴重憙,万柳堂空，寺余夕照，益都胜迹难掩。提倡诗骚，主持风雅，滂喜抱冰领管。招邀古寺，交舞处槐龙翠满。楼好翰山，簃偏近水，群仙萧散。于今蔓草颓垣晚。那复见旧时池馆。更马郑应刘，苏辛欧赵，同付云烟。眼望前尘尘已渺。莫论头长簿短。病榻维摩伴伊谁，炉香茗盌。
贺新凉,清末民国初,吴重憙,泥污胭脂湿。何须花前留憾，无香可袭。艳李秾桃总粗俗，风色几番偷入。渐弹满、猩红点汁。昔在西川狂颠甚，纳沈香、妃子清呼吸。凭画手，为收拾。徐熙衰去逢春及。看案头婆娑老子，来年九十。匀粉调朱闲挥洒，幻出琼枝烟浥，乞得轻阴勤护惜。免雨中凄怆成悲泣。陈思谱，当篇什。
百字令,清末民国初,吴重憙,无才经世，甘蒿莱埋没，漫嗟髀肉。森木鸣蝉方竞响，蛰羽自潜幽独。岁月蜉蝣，浮华蚁蠓，难待黄粱熟。人情勘透，无须遥集悲哭。向时万紫千红，玉仙洪福。锦簇花团局。几度秋风秋雨后，剩此霜松雪竹。蟪蛄朝菌，荣枯一瞬，惹得愁千斛。勿来饶舌，蒲团一睡应足。
石莲七十七自寿词 其一 正宫端正好,清末民国初,吴重憙,尧舜世，道光时，十八年，二月卯。春分节，八日花朝。良辰揽揆嘉名诏。伯仲间怜偏小。
石莲七十七自寿词 其二 滚绣球,清末民国初,吴重憙,则记俺，梅岭边，戏鼓桃。柳江边，度龀髫。又随侍大河嵩岳，承恩泽，移畿辅，路近云霄。向黔灵，指节旄。返终南，听鼓鼛。拜先主君臣祠庙。更曾经雨霖铃骡网蜀道。严亲又视之江学，慈母归依故里乔。祇未得龛赭观潮。
石莲七十七自寿词 其三 叨叨令,清末民国初,吴重憙,一霎时，降严霜，杀百草。堂萱老。一霎时，陈封章，请解职，庭椿耄。一霎时，去钱唐，携琴鹤，归途绕。一霎时，读蓼莪，念生我，天不吊。兀的不痛杀人也么哥，兀的不闪杀人也么哥，祇剩得，弟与兄，叔合侄，三人了。
石莲七十七自寿词 其四 脱布衫,清末民国初,吴重憙,始读书不间昕宵，对青灯午夜频烧。始学文全忘昏晓，望青云九天路渺。
石莲七十七自寿词 其五 小梁州,清末民国初,吴重憙,柳下专心祀枣糕。汁染宫袍。科名连岁榜头标。咸与籍，侥倖得连镳。
石莲七十七自寿词 其六 么,清末民国初,吴重憙,春闱独愧泥金报。空惹人七次牢骚。永使我落孙山，文憎命，长辞号舍，焚砚学君苗。
石莲七十七自寿词 其七 上小楼,清末民国初,吴重憙,登仕版，冬官雅操。屯田韵号。惊遇攀髯，仙去鼎湖，遏密箫韶。出燕郊。神路缭。六年照料。博得个把一麾，柳湖瞻眺。
石莲七十七自寿词 其八 么,清末民国初,吴重憙,惊心的鲸奔龙跳。金堤走埽。千万兴工，百万赈饥，拯此鸿嗷。人牵茭。粟空廒。百般竭蹶，都只为郑州口决黄流倒。
石莲七十七自寿词 其九 满庭芳,清末民国初,吴重憙,因之迁调。任以领袖，使继欧包。一心慎恤刑章考。阳世阴曹。一重轻严如斧钺，一出入判决秋毫。十八年为郡守，落得个循资旧套。衣绣斧方操。
石莲七十七自寿词 其十 快活三,清末民国初,吴重憙,又三年，督转漕。朝牵挽，夜叫嚣。受挑剔费尽中间饱。令正供入天庾，精合糙。
石莲七十七自寿词 其十二 四边静,清末民国初,吴重憙,议和成赔偿最要。搜索盈余，增加税繇。白下开藩，又返三山棹。罗掘成空，桑孔为劳。粥无米妇难巧。
石莲七十七自寿词 其十三 耍孩儿,清末民国初,吴重憙,都统署，天津新撤须探讨。又调我京畿镇剿。光阴两月圣恩叨。许乘轺驻沪巡瞭。特设置邮传紫电三年领。要整饬光射金蛇万里遥。恰日俄兵事肇。天传朔雁，水递文鳐。
石莲七十七自寿词 其十四 五煞,清末民国初,吴重憙,漕京通，五日期，去章江，二水滔。会城正涉欧西教。笙歌酒醴娱来使，议抵罚赔结外交。又是萍江鬨闹。直动了兵联四省，方落得凯奏金铙。
石莲七十七自寿词 其十五 四煞,清末民国初,吴重憙,佐邮传，过一年，抚河南，悲两朝。官从旧地迁才乐，重看竹马儿童老。渐见鹓鸾旧侣凋。只为从民所好。因矿务横生牴牾，博得个解镇逍遥。
石莲七十七自寿词 其十六 三煞,清末民国初,吴重憙,退院僧，瘦骨支，旧宫人，白发飘。归来不用船合轿。三椽老屋宣南寄，几点晨星日下遭。真率会情共表。且相与素心朝夕，问答渔樵。
石莲七十七自寿词 其十七 二煞,清末民国初,吴重憙,忽渔阳，鼙鼓喧，倏神京。襁负逃。城头头白乌飞噪。随行带屋蜗难学，失路投林燕觅巢。幼安避辽东早。从此便鸿冥蠖屈，迹晦身韬。
石莲七十七自寿词 其十八 一煞,清末民国初,吴重憙,鼓儿词，贾凫西，道情歌，郑板桥。旁人莫把痴顽笑。快无祢鼓挝千杖，清少牙琴按七条。权当作歌合啸。博得个心闲梦稳。又何妨利尽名消。
石莲七十七自寿词 其十九 尾声,清末民国初,吴重憙,安期枣莫寻，方朔桃难找。算八旬仅有三年少。且看他子子孙孙膝下绕。
满庭芳 清暇轩坐雨书怀，简戴玉笙运判,清末民国初,陈祖绶,绿柚垂丸，赪桐缀瓣，秋虫声里凉禁。檐牙墙角，万籁作商音。但见溜飞如瀑，堆青处不辨浓阴。江乡路，他乡骨肉，一样别离心。沈沈。香篆外，谱花作史，编草成吟。愧埋头伏案，蠹简搜寻。敢说国门有价，能易得一字千金。犹私幸，春风绛帐，偏我受知深。
金缕曲 题金筱竹少尹菊花图，并序,清末民国初,陈祖绶,一曲骊歌起。太匆匆、神仙梅尉，移官镜水。独有琼林佳话在，艳说状头名字。毕竟是、君家故事。满县栽花聊小试，喜频年、治谱参图史。几秃尽，管城子。霜天催老秋光矣。话昔游、谢公双屐，丰碑还峙。绿箨紫茸吟啸处，试问眼中人几。尽付与、黄花香里。寿客使君齐不朽，便流传、抵得甘棠美。古彭泽，信知己。
菩萨蛮 九日宴客，次吴谷人韵，和叶深中,清末民国初,陈祖绶,江南自觉繁华梦。六朝山色时相送。新扫旧巢痕。耐寒花在门。斜风还细雨。容易重阳去。淡泊一尊开。当筵说剑来。
风光好 咏菊,清末民国初,陈祖绶,到花前。醉花前。澹写秋心亦懒仙。瓮头眠。还当雨暝烟深处。暖迟暮。可许先生买秫田。酿山泉。
浣溪沙 贻深中,清末民国初,陈祖绶,累日寻书走蠹鱼。无书枉自费工夫。馈贫粮缺可愁无。欲去看梅天未雪，须君有酒月当炉。我来一醉一壶卢。
忆江南,清末民国初,陈祖绶,天如水，恁冷奈何天。梦也琼楼高处住，仙乎白雪醉中篇。裘敝又今年。
十六字令,清末民国初,陈祖绶,睛。听过谯楼二鼓声。云迟散，月缺—边明。
长相思,清末民国初,陈祖绶,话相思。便相思。万里黄沙归雁迟。星津鼙鼓时。酒盈卮。泪盈卮。回首京尘衣尚缁。楼台今已非。
一斛珠 和深中有忆，用李后主韵,清末民国初,陈祖绶,青骢嘶过。明珠量料寻谁个。搓香手弄黄橙颗。骤雨新荷，慢唱声声破。侬自有情欢少可。京尘但惜衫痕涴。相思无限娇无那。睡起红麸，还味残绒唾。
桂殿秋 其一 和竹垞韵,清末民国初,陈祖绶,秋色好，在江干。捞虾船歇苇花看。雁行画出寥天字，书破残云觉月寒。
桂殿秋 其二,清末民国初,陈祖绶,秋色好，在河干。渔家簖蟹点灯看。晓霜染遍丹枫叶，枝上拳鸦恋树寒。
法驾导引,清末民国初,陈祖绶,齐天乐，齐天乐，天上见卿云。一赋秋风汾水去，何时破阵奏还军。蛮貊庆同文。
江城子 和吴谷人祭酒韵，怀人,清末民国初,陈祖绶,江头日日涨秋潮。雨崇朝。月临宵。平沙雁落、稳送一枝桡。昨夜梦君滕阁过，投笔去，壮题桥。
卖花声 为人题图,清末民国初,陈祖绶,村落树阴阴。叶底鸣禽。人家隐见夕阳沈。两道虹梁溪上跨，秋在园林。诗客镇相寻。水复山深。豪怀犹未倦登临。可有樵风徐引去，卧听泉琴。
高阳台 秋夜坐雨,清末民国初,陈祖绶,洒竹生凉，弹蕉打碎，萧条早作秋声。敲破疏窗，耳旁听渐分明。吟秋不问秋深浅，但挑灯、牵动愁情。觉愁来、无似秋多，梦也难成。吹笳况近霜天候，怕江城雁语，沙渚蛩鸣。人远书迟，萧斋厮傍寒檠。湿云刚送征鸿过，盼佳音、稳递邮程。甚因由、耽搁明朝，数遍残更。
减兰 咏月季花,清末民国初,陈祖绶,者花开好。一月一面春不老。深浅红妆。染出燕支透骨香。柘枝颠舞。斜倚画屏如解语。天上相思。无限柔情说与谁。
念奴娇 和东坡韵,清末民国初,陈祖绶,百年飙忽，惜刘阮、今日杯中无物。毕竟青云何地是，叹息江山半壁。戏马台空，哀鸿泽集，泪洒蓝关雪。昆明灰黑，有谁燕赵豪杰。空忆人在壶天，一樽还独啸，铜弦铿发。盖世雄才抔土耳，千载风流销灭。爱和松声，登楼四望，不管霜侵发。飞乌三匝，可怜江上明月。
西江月 书愤,清末民国初,陈祖绶,北望厢云未散，西来关月犹明。无端蹂我凤凰城。无土无人无政。此恨难填海样，相仇尽化边声。梦中半是在旗亭。半醉半眠半醒。
满庭芳 疏花在门，明月满地，秋声飒然，愁绪迸集，因赋此解,清末民国初,陈祖绶,露重蟾寒，风高雁只，静夜犹眷孤芳。一枝花瘦，难舍是秋光。偷觑嫦娥宝镜，怜青女、同照飞霜。江乡里，提鸥挈鹭，晚棹歇渔榔。愁长。千万户，敲残砧杵，梦在辽阳。忽胡筑亘动，走马仓皇。惹起冷蛩声诉，灯剔处、无限凄凉。相思苦，天涯焰火，何地奏霓裳。
百字令 深中和余满庭芳词有“归休好”三字，因广其意填此奉赠,清末民国初,陈祖绶,春明回首，剩白云、一角前尘休记。穆父风流今又见，电扫讼庭能几。瘦马装驮，飞鸿印在，知下铜人泪。哀哀将帅，鼓鼙声里儿戏。有日一试栽花，替修治谱，也抵干城寄。栗里柴桑家故近，何以为苍生地。钵急催诗，尊开贳醉，大隐同朝市。相望北斗，烂然六府文字。
金缕曲 和叶深中韵,清末民国初,陈祖绶,豪兴飞三雅。醉春风、声声听起，曼歌偷暇。天上劫尘今扫未，恨是鼠狐城社。那计及、百年婚嫁。去了向平心愿事，抱蟫残、兀坐青灯下。催笳吹，丽谯夜。淋漓喷墨君休讶。被新愁、绊牵人意，蜡花红谢。犹道虬龙坚干在，拚守岁寒描写。检图幅、似真疑假。雪重山中和鹤睡，玉交枝、定抵连城价。天涯泪，冷斋话。
齐天乐 腊月二日，汪扑（）斋席上，喜雪,清末民国初,陈祖绶,诸天幻现琼瑶界，阿谁散花为戏。玉树装成，银台点满，称在主人仙署。一场赌醉。有射覆传觞，消寒韵事。白战无哗，大家欢乐太平瑞。丰年乍飞六出，似衔龙剖蚌，多少珍异。幕府同官，诗心谜语，不尽梁园高致。邹枚捧袜。揖司马大夫，骋妍抽秘。带得恩光，紫薇开晓霁。
剔银灯 和深中闺思韵,清末民国初,陈祖绶,人在壶天游畅。忘却花前吟赏。密字珠连，微熏铁拨，灯穗一枝红上。江潮易长。布帆远、几回怊怅。挥手垂杨独往。犹记往时愁况。且问今宵，相思旧雨，安得和云同飏。非非入想。化鱼去、愿相偎傍。
洞仙歌 题曾旭初丈邯郸梦影图,清末民国初,陈祖绶,大罗小谪，历霜邮星驿。历鹿车行赵州客。好人间、热闹南斗京华，相倚望，仙枕梦回天白。三生谁记取，明月当头，过眼云烟已陈迹。也莫说庄周，胡蝶齐形，尽留此琼篇瑶册。且现宰官身唤醒人，使万悦干欢，手同加额。
菩萨蛮 除夕,清末民国初,陈祖绶,朔风催送残年去。万家爆竹生江雾。唤醒好春来。破寒梅早开。巢居香雪里。相忆人千里。团坐糁盆红。痴儿话诲东。
步蟾宫 十二月十五夜，追和周黍芗韵,清末民国初,陈祖绶,琼楼玉宇尘都洗。自堕地、及今逢几。不烦更问到前身，把吴质、看成夫已。如蛇赴壑匆匆耳。但愿得、嫦娥含睇。今年此夜怅将离，祝明岁、元宵似此。
征招 初七夜玩月,清末民国初,陈祖绶,鳞云破碎蟾蜍见，依然者般消瘦。三五待佳期，又中秋时候。琼楼瑶阙里，休则问、谁人居守。去日吴刚，种成丹桂，作花依旧。曾到，蕊珠宫，霓裳咏，催点上清莲漏。飘泊倏今年，正天涯烽火。啼猿惊戍堠。但看到、玉颜妆就。遍开著，宝镜晶奁，照满街如昼。
忆旧游 王子颂广文湖山寻梦图，六谭太守属题,清末民国初,陈祖绶,爱樵云无恙，浣月依然，醉梦难抛。一刹那惊醒，借清凉世界，长夏同消。扁舟剪波来也，巾子数峰遥。正坏塔斜阳，疏钟古寺，泉响笙匏。迢迢。问天姥，自太白游仙，刘阮凌霄。那个鸥盟主，羡先生瓢笠，吟棹招招。二十九年间事，重付画图描。叹到处鸿泥，人生旧游如影泡。
百字令 次前韵，和深中,清末民国初,陈祖绶,江心捧出，又月明、今夜镜中人记。怎样秋颜寒又瘦，年似此宵还几。三匝飞乌，孤拳作鹭，无数征袍泪。风潮力大，一场鏖战兵戏。除却蜡炬不烧，蛮笺未写，梦也和愁寄。最在凤凰台上过，没处觅清凉地。铁笛横吹，铜琶侑酌，定满咸阳市。剑光如雪，旧痕磨缺题字。
沙头雨,清末民国初,陈祖绶,新摘樱桃，绛唇欲点愁无语。送君南浦。怕见扬花舞。慢唱龙吟，狂煞风如虎。收残雨。侬心莲苦。谁是同心侣。
秦楼月,清末民国初,陈祖绶,秦楼月。碧云吹散箫声裂。箫声裂。郎今行远，累侬愁绝。西风匹马寒衣铁。芦埼相望花如雪。花如雪。蛾眉蹙损，画成山缺。
定西番,清末民国初,陈祖绶,斜照一鞭两去，霜驿冷，画楼空。月明中。乌鹊乱飞天曙，凤凰何地容。昨夜梦和郎语，允和戎。
相见欢,清末民国初,陈祖绶,人和月渡瓜洲。上西楼。相见欢时多诉别时愁。更已短。带自缓。解吴钩。尚有玉丝霜雪在貂裘。
霜天晓角 咏月,清末民国初,陈祖绶,风露今宵。正秋江退潮。洗出菱花半面，鲛室织不成绡。萧萧秋思遥。北云胡马娇。那得化成铁斧，修月户、照星轺。
菩萨蛮 蟂矶孙夫人庙,清末民国初,陈祖绶,官蛾貌出军中服。魂归望帝红鹃哭。归梦托江流。巫山神女羞。二乔夫婿在。精卫难填海。铜雀草荒凉。吴枫赤染霜。
壶中天,清末民国初,陈祖绶,春阴天好，爱檐前、新绿多含膏雨。无限生机犹酝酿，付与东流作主。浅碧非烟，深青欲暝，啼起提壶侣。龙图参透，圈儿多少人补。看取妙手栽花，折枝赚笑，时或如农圃。恁是呆奴浑不解，也学为群芳谱。麦陇呼鸠，秧畦吠蛤。可惜非吾土。天然富贵，吾师谁者田父。
虞美人 晚眺,清末民国初,陈祖绶,垂杨斜拂邮亭路。人唤芦埼波。秋花秋叶界纵横。但见水乡蟹火数星明。橹声摇出渔家傲。帆影如飞到。卖鱼翻怕傍关门。独自载回明月倒匏樽。
菩萨蛮 和吴谷人韵,清末民国初,陈祖绶,烟波一棹平生梦。龙山大小青相送。圆笠湿云痕。绿杨低压门。秋江因涨雨。篙刺芦花去。齐向渡头开。灯红捕蟹来。
浣溪沙 秋闰逾半，檐雨未休，寐想黄华，媵之此调,清末民国初,陈祖绶,天近重阳曙欲霜。淡烟疏雨菊花黄。相看愈瘦愈能香。醉倒难寻元亮径，晚间可到魏公堂。须君同唱满庭芳。
壶中天 其一 己亥腊月二十五日，雪中忆西泠梅花,清末民国初,陈祖绶,寒鸡催起，除围炉以外、他无佳致。三百树梅无觅处，不识故乡开未。冻剖冰肤，寒镌玉骨，算一场花事。鸿泥馀印，更从何处游戏。遥想旧迹孤山，空亭鹤放，闲却龙飞地。只此冰花零碎瓣，也作西湖滋味。扫尽凡尘，生成色界，无极开图画。邮亭人便，一枝吾盼春寄。
壶中天 其二 和王文夫韵,清末民国初,陈祖绶,龙公昨夜，戏天门惊倒、醉仙拍手。开出一洲银世界，处处都牛马走。禁体诗来，降心白战，画地愁相守。京华迢递，与君同望南斗。江上薄宦羁栖，频年冷况，蜷伏犹翘首。但问功臣深第宅，可少呼阍人否。司命朝回，壶卢醉坠，块垒夫何有。瑶姬相对，那不倾党家酒。
壶中天 其三 和王文夫即答,清末民国初,陈祖绶,一壶才了，又提壶唤买、都无应者。消不得寒寒又甚，飞洒满天花朵。打破愁城，不逢醉尉，深夜将门锁。逋仙明月，梦中疑在林下。吾仰海岳园亭，文章太守，著个貂裘坐。喜有山庄仪凤起，胜过松椒名社。菽水谋欢，莱衣迎笑，相约君和我。为贫而仕，先生休道归也。
卜算子 圣驾幸长安恭纪,清末民国初,陈祖绶,舞蹈遍遐方，翔凤游麟见。太华峰头护彩云，辇路皆天眷。八百卜年长，宅镐开宫殿。俯视秦皇与汉高，海外犹荒甸。
壶中天 庚子元日雪霁，闻诏开万寿恩科，赋寄经敷弟,清末民国初,陈祖绶,风尘澒洞，向谁何、乞个文章利市。蓦见紫微新雪霁，吹送下黄麻纸。鹄立千官，鸾趋三殿，知是天颜喜。恩波分及，网罗多少寒士。南望瓯越家山，亭依戏采，春满珊瑚蕊。莫道埋头人未遇，可废三冬书史。宝剑磨光，弦琴学谱，何处无知己。吾犹拙宦，老亲须鬓苍矣。
忆旧游 其一 闰八月初六夜，怀人次韵,清末民国初,陈祖绶,一钩儿新月，钩上湘帘，半睇秋波。只照人些子，半未云中下，斜影银河。问离恨天消息，迢递奈秋何。愿闰八今年，团圞处处，镜样重磨。悲歌。满京国，是瘴雾蛮烟，暗泣姮娥。零落霓裳部，更何时再整，归策明驼。别后可能无恙，梦在雁门过。拚醉倒尊前，离愁待消愁转多。
忆旧游 其二 和深中韵,清末民国初,陈祖绶,叹朝堂水火，猿鹤虫沙，蓦起风波。堕入红尘劫，化青磷碧血，白骨填河。一杯一杯沈醉，天阙远如何。恨赤手空拳，安能有剑，十万横磨。行歌。到今日，没酒劝燕姬，板按秦娥。蒿目荒凉地，走羌奴满道，络绎骡驼。但听数声凄楚，征雁向南过。底信断金门，垂杨挂丝离绪多。
忆旧游 其三 十二夜月感作次韵,清末民国初,陈祖绶,者回看凉月，偏照破陀，荡作金波。吹急城楼角，到三更将近，淡谈星河。浪淘大江东去，仙奈老髯何。未退尽天欃，筑成京观，盾墨愁磨。酣歌。道何地，是长乐宜春，苦诉嫦娥。北望燕云惨，况烟埋石马，泪下铜驼。与尔共谈今夕，天仗辇扶过。定梦恋觚棱，玻璃踏翻戎垒多。
满江红 闻京师及辽东兵警,清末民国初,陈祖绶,月黑江寒，甚缘故、蛟精狂舞。凭仗着、毒烟妖焰，蓦成焦土。薜荔鬼燐狐免窜，荆榛满道骷髅语。一声声、惊起水龙吟，淋铃雨。恨不化，韦驮杵。恨不作，雷公斧。取败残馀烬，再完楼橹。可奈问天天不管，射潮无力空飞弩。钝书生、还恋故宫秋，伤离黍。
水龙吟 九月十九日喜雨,清末民国初,陈祖绶,海天阔处云来，龙山唤起痴龙睡。灌畦松土，浇花添润，流膏满地。滴滴杨枝，多多稌黍，一场欢喜。待明朝问取，街头鱼价，便一向荒村醉。试绎豳风图意。是田家度年生计。艰难国步，民方殿屎，人求富岁。龟坼愁乾，豚蹄预祝，屡丰为瑞。满乾坤可得，腥膻洗涤，化为农器。
二郎神 和柳,清末民国初,陈祖绶,黄昏谢。云作雨、零星吹洒。在竹外、寒窗青荡漾，纤纤月，上弦初挂。还感商音铃语怨，促织女、银河鹊驾。怕瞧着、牵牛立处，津畔鲸波狂泻。风雅。谁真知己，剑评高价。只盼望、飞行宫殿转，凭管乐萧曹流亚。一埽烟尘清世界，再拜舞、琼瑶阙下。把三尺龙泉，起舞床前，皎如霜夜。
贺圣朝 深仲来笺有阮郎归语，因戏作此词，代天台仙子问刘郎,清末民国初,陈祖绶,醺醺醉倒花深处。却要奴扶住。一般春月，两般心意，百般愁绪。梁间燕子单飞去。尚喃喃如诉。花开还谢，问郎何事，这般耽误。
忆少年,清末民国初,陈祖绶,将春为约，将歌送酌，因何捐弃。秦娥好相忆，底由奴憔悴。自别郎归尘满地。那桃花、识奴心事。胡麻饭香处，可重来谋醉。
桃源忆故人 刘郎答天台仙子,清末民国初,陈祖绶,人家鸡犬云中断。也没深深庭院。空记去年人面。倚碧桃花见。薜萝夹道红飞遍。春老隔花莺啭。莫是阮郎归也，了一家秦晋。
画堂春,清末民国初,陈祖绶,柳丝绿过剡溪长。柳花粘著衣裳。婿乡抛撇旧仙乡。怎不思量。家住天台何处，梦中桃子犹香。肯移春色满华堂。侬岂萧郎。
浣溪沙 天台仙子促刘郎还山,清末民国初,陈祖绶,奴在山中住有年。从来不肯到人间。桃花依旧洞门前。一路绮霞郎不识，两家春色自孤眠。几时赛得好因缘。
忆王孙,清末民国初,陈祖绶,昨宵闻说阮郎归。对镜思君蹙损眉。问讯行期无定期。月迟迟。将把衷情诉与谁。
双红豆 刘郎三到天台赴仙子约,清末民国初,陈祖绶,花儿开。门儿开。前度刘郎今又来。乐镵犹带苔。引一杯。劝一杯。仙洞蟠桃结几回。笑呼黄鹤陪。
好事近,清末民国初,陈祖绶,双燕旧巢安，吹落阑干红雪。相见小姨夫婿，喜团圆重说。醉蓬莱共万年欢，再莫轻离别。齐度凤笙一曲，上妆楼明月。
画堂春 雪后和王文夫韵,清末民国初,陈祖绶,零星皎皎比圆晶。山中那有知音。梅花开足祝时晴。唤起来禽。描出楼台如洗，扫条门巷相寻。天香瘦影讯伶俜。长笛龙吟。
菩萨蛮 题屈逸珊夫人《含青阁词草》,清末民国初,陈祖绶,昙云仙馆双飞燕。琅嬛宝笈篇篇见。红满镜台花。人间仙子家。唾珠开绣口。也仗龙相守。蝶梦一园香。才评春月长。
水调歌头 其一 和王啸牧面圃轩听歌韵,清末民国初,陈祖绶,井水曼歌处，日日笑颜开。人间真率嘉会，别墅借楼台。管甚漂萍泊絮，只自提鹇挈鹭，乘兴放船来。有美共酬唱，肯让古苏梅。载丝竹，云上下，月徘徊。休怅鬓须霜雪，堂上寿尊陪。莫是商山四皓，还比香山九老，坛坫主鸿裁。人道谪仙下，灵境即蓬莱。
水调歌头 其二 和杨澹风韵,清末民国初,陈祖绶,半亩谢公宅，一角傍慈山。修来尘界清福，胜似饵金丹。不讳疏狂白眼，自爱匿踪泉石，参破利名关。人与菊俱寿，岁岁主骚坛。杨园里，萝径晚，竹阴寒。曾访雨中斋馆，秋色贶奇观。别有深情好古，镇日丹黄在手，吟稿检蟫残。兄弟互师友，不羡住琅嬛。
满江红 六月十五夜，锦湖舟游和啸牧,清末民国初,陈祖绶,年矢匆匆，早射过、春三夏五。却疑是、慢亭秋宴，乐声留住。天上神仙翻舞曲，山中花月谁非主。羡游鱼、潜听管弦工，跳波去。收酒令，安茶具。菱镜净，松风度。把生平心事，历从天诉。歌馆前尘羌笛语，旗亭都画诗人句。算云台、烟阁尽输公，林泉趣。
百字令 和啸牧七夕韵,清末民国初,陈祖绶,絮言瓜果，正人间、儿女祝双星渡。缘底聘钱偿未有，分在河东西住。帝子风流，仙郎眷注，此事安调处。翩兮骑凤，者回虽别仍聚。为问洞府千年，桃开几度，瞬隔红尘古。一岁一番来一会，会也组成愁绪。织固无心，耕难合耦，那得华容驻。洞房花烛，愿公头白重遇。
金缕曲 和啸牧韵，即答,清末民国初,陈祖绶,自拂京尘去。问年来、香窠凤子，海棠谁主。远上黄河杨柳瘦，羌笛声声可数。怎忘却、堂前星聚。娇小双蚕偏解事，唱关门、不度春风趣。齐叫绝，王郎语。柔条莫绾青骢住。叹而今、蹉跎薄宦，别离仙侣。天上楼台都寂寞，人也飘萍漾絮。还说甚、文章知遇。破帽在头杯在手，且须君、共作登高赋。餐郦菊，楚些诉。
浣溪沙 题郑鹢舲《晴湖眷棹图》,清末民国初,陈祖绶,潋滟湖波万柳丝。春风十里棹归迟。桃花人面竞生姿。浅草桴蓝粘蝶翅，远山横黛斗蛾眉。放船疑是曲江池。
洞仙歌 其一 和王啸牧生日韵，时乙巳十月十日，恭逢慈圣万寿庆节,清末民国初,陈祖绶,图呈益寿，尽搏人黄土。同隶补天女娲宇。听华封三祝，尧母峣峣，胪吉语，萝衮例邀恩遇。华诞开六秩，俪庆千秋，莱采升堂摄衣步。在手有旗铃，抱送君家，又迦叶携来团聚。这欢喜因缘结人天，愿岁岁今朝，万年齐度。
洞仙歌 其二,清末民国初,陈祖绶,朝簪甫脱，看龙优虎劣。伯字为霜仲为雪。有飞云峻阁、面圃闲轩，底梦想，天上楼台高绝。鸱夷来一舸，货殖传书，犹是蠡湖棹花月。乍谱就鹤南飞，付与金丝，翻全似大苏风骨。信退步英雄即神仙，剩老圃花黄，胜开旌节。
洞仙歌 其三,清末民国初,陈祖绶,弦歌谱在，更含情无已。瓠瑟牙琴饫同嗜。况和鸣相应、雄风雌凰，演一则，同度君臣乐志。奇才经小试，偶赋归来，孰解磻溪泗滨意。喜齐眉对案，绕膝腾欢，长生券、荣耀冠乎珂里。笑壶峤蓬莱总茫然，让不老仙人，大年游戏。
洞仙歌 其四,清末民国初,陈祖绶,我生虽晚，叹时光草草。今日也成鬓须老。这五洲中外、同戴君王，可不见，天上凤衔书到。臣门春独早，袍笏盈床，笑颔儿孙捧觞好。黄花晚节弥香，昼锦堂新，就权倩、仙界鬼工营造。想会集耆英望韩公，将累百欧阳，拜尘空道。
沁园春 武乡寄贺经桴迁居,清末民国初,陈祖绶,莫上冈头，斗大城楼，吾颇乐之。每讼庭云散，仇书遣吏，寒斋月晃，洗斝呼儿。山倚北原，波环南郭，远眺沈吟也有时。恩君甚，把平安信报，邮递何迟。徒居闻傍岩池。因蓦忆、垂髫侍塾师。有参天老桂，拾花槎粟，拂云修竹，缘蹬攀枝。墨易磨人，年催到老，髭染成霜鬓似丝。迁莺喜，愿林中草木，岁晚培滋。
金菊对芙蓉 经桴旁华盖山购新屋，颇葺园榭,清末民国初,陈祖绶,邻水邻山，宜花宜月，捻须一笑春浓。忽棋惊话鸟，酒引香蜂。是筠堂里槐厅里，密密垂、处处帘栊。潭潭广宅，怡怡晚岁，缓缓归骢。恰傍五鬣乔松。直炎能傲夏，冷惯凌冬。看霜天拳鹤，雪海髯龙。是蓬莱岛人间岛，揖飞霞、醉倒诗翁。梦醒钟响，灯阑烟散，日出冰融。
壶中天,清末民国初,陈祖绶,油窗花户，带晴光、照耀琼楼玉宇。双鹊冒寒飞报喜，偏触几分愁绪。酒命长生，花陪寿客，递到佳诗句。上眉黄气，眼中秋色无数。遥念着屐联吟，相邀白社，日挈看云侣。远道邮筒烦慰藉，若话对床风雨。雁外寻传，鸥边说旧，扶醉东山墅。满头簪戴，帽檐浓挹仙露。
瑶花慢 经敷生日,清末民国初,陈祖绶,琼枝绕砌。玉树交柯，介诗人眉寿。嘉辰算届，正腊月，廿八悬弧时候。五旬开一，宜今日祭膰侑酒。笑而兄白发鬅鬙，踏破瓮时寒守。海山遥在天涯，擘三寸霜柑，喜陪红友。神清骨健，黄子木拄杖，君何须有。分离乡土，但远望星邮露堠。祝从今婆律香槃，不老仙丹同授。
雨霖铃 春感,清末民国初,陈祖绶,啼声悲切。是羁栖雁，带雨寻歇。园林未识谁主，鹓俦鹤侣，翻轻离别。曙后星明，怎不见钟动金阙。只剩有、牧唱椎讴，隐隐青山楚云阔。繁华六代空提说。叹古时、霸气全销灭。铜人高掌何处，仙乐里、一场花月。粥鼓饧箫，闲过清明，百六时节。那知道、风簸黄沙，又听胡笳咽。
洞仙歌 寄经敷弟,清末民国初,陈祖绶,将裘换酒，促归装南去。买棹春江挈鸥侣。谢风波宦海、快卸征衫，重话雨，白发萧疏莫数。愿同千岁寿，尔酌吾酬，旧日相思且休语。一笑破离愁，绿柳山楼，飞尽絮莺花春暮。比作醉桃源扫花游，任击缶狂讴，呼天作主。
买陂塘 感事,清末民国初,陈祖绶,莽莽奔波、藜扶襁负，又惊动地鼙鼓。营门日落人声哄，道是搜查烟户。官莫怒。剩劫火、馀生求替民为主。兵真如虎。纵伧父多金，豪家复壁，抄掠没完土。冤谁诉。人在枪林弹雨。惟闻野庙狐语。河山锦绣今分裂，一片灰尘燕楚。新政府。推戴个、周公负斧纶音许。唐虞义举。愿释甲归农，投戈讲蓻，同作衮衣补。
谢池春,清末民国初,陈祖绶,野烧重苏，山绿密摇帘雨。又花时、莺啼燕语。春风吹梦，到邮亭前路。见平芜、绊牵飞絮。芬菲易尽，愁听子规声苦。忆家山、簪裾旧侣。关河在远，滞天涯羁旅。羡征鸿、自由来去。
采桑子,清末民国初,陈祖绶,乱时正觅桃源地，雁断鸿离。强抑愁思。诗梦惟寻到谢池。军糈糜费皆儿戏，刮尽民脂。竖起降旗。手裂山河复咎谁。
满江红 其一 感事,清末民国初,陈祖绶,不尽凄凉，那一片、太原焦土。曾眼见、疆臣完节，藩臣囚虏。远别山河汾水雁，空谈风月王家麈。问人间、何地是桃源，归来赋。鼙鼓急，淋铃雨。禅让诏，民权主。望燕云深处，觚棱如故。落日宫门鸦乱噪，将军第宅酣歌舞。愿从今、莫再动兵戈，苍生苦。
满江红 其二 六月二十四日,清末民国初,陈祖绶,毒雾漫空，知多少、蛟腥作雨。尚不卜、旧时巢燕，傍谁门户。蜗角河山蛮触战，相持南北皆师旅。惜将军、衣锦未还乡，从征苫。妖魅嬲，刑天舞。炮石烈，风潮鼓。叹苍苍仁爱，何仇下土。累岁潦荒民困甚，干戈况自萧墙举。看飞来、天堑又鏖兵，雷霆怒。
意难忘 题内侄陆键志悼亡诗册,清末民国初,陈祖绶,花谢春阑。奈交柯玉树，吟作孤鸾。声声悲咽泪，字字痛摧肝。诧噩梦，阻人天。化鹤赴真仙。怕重提、七年伉俪，都付哀弦。那堪檐雨灯前。剩帷屏仿佛，感触当年。芳尘空绩水，遗迹渺云烟。抚老鬓，读佳篇。无限写辛酸。带愁听、秋蝉落叶，旅雁呼寒。
醉桃源 贺郑选卿六秩双寿,清末民国初,陈祖绶,郦泉同挹满庭芳。齐眉双举觞。醉蓬莱、客集高堂。班联鹓鹭行。馨晚节，祝康强。天瓢承露浆。年年宾驿赏秋光。秋长花更香。
蝶恋花 瓯隐园送春,清末民国初,陈祖绶,园柳依依三月暮。倚遍阑干，只是添愁绪。燕子不抛香垒去。呢喃也要留春住。褪尽梨花飞尽絮。见说春归，不识归何处。多劝深杯天易曙。东风一碧蘼芜路。
高阳台 梅影,清末民国初,叶璧华,积雪捎寒，横枝摇暝，画栏亚处阴轻。脉脉幽芳，谁怜绰态娉婷。鹤归几向苔阶认。隔清溪、浅水盈盈。写环姿微步凌波，独显丰神。啁啾翠羽催春梦，怅参横月落，绮袖难亲。淡抹烟痕，玉人思折还停。分明描出癯仙格，倩人谁、移上云屏。有湖山、小结因缘，相对双清。
长相思 题美人春病图,清末民国初,叶璧华,春恹恹。病恹恹。海棠庭院晓寒天。烟纤风雨纤。怯登楼。强登楼。日午重帘未上钩。落花人替愁。
菩萨蛮 题落花峡蝶,清末民国初,叶璧华,寻春何处春无语。乱红铺遍斜阳地。花细落樱桃。随风过画桥。零露苍苔湿。独自单衣立。替我惜残春。回环蝶影双。
浣溪沙 集药名,清末民国初,叶璧华,满地繁花粉坠红。单衣小立暗防风。丁香热罢启熏笼。祗事郎君怀远志，首乌容易白头翁。当归时节忆天冬。
谒金门 其一 寄蓉舫夫子，用韦庄韵,清末民国初,叶璧华,长相忆。日盼竹边消息。迢递关山人不识。梦魂何处觅。生就菱枝无力。那更雪泥鸿迹。一去雁鱼何寂寂。暮云天际碧。
谒金门 其二 题素箑美人,清末民国初,叶璧华,休相忆。难盼石榴消息。欲唤小名人不识。兰因何处觅。娇怯腰肢无力。印遍苍苔鞋迹。满径红芳春寂寂。柳丝摇暮碧。
菩萨蛮 岐岭旅舍题壁,清末民国初,叶璧华,窗涵烟水茫茫白。筠帘卷起如钩月。残梦忆庐陵。书灯冷画屏。乱虫吟四壁。旅客愁应绝。独自倚栏干。宵深风露寒。
双调望江南 题桃梅扇面,清末民国初,叶璧华,春几许，试问碧桃花。竹外一枝斜更好，和烟和雨护窗纱。何处不流霞。情何限，小阁月迷离。纸帐蓦惊清梦醒，啾啾翠羽落庭花。微雪掩琼葩。
梅花引 旅行,清末民国初,叶璧华,晓星稀。晓露霏。晓树和烟隐月低。夜乌啼。夜乌啼。啼破霜天，摇鞭古道西。泉声滴滴离人泪，虫声唧唧离人思。影支离。影支离。独抱征鞍，霜痕认马蹄。
贺圣朝 落花,清末民国初,叶璧华,花开花落花无语。花又随人去。谁家亭馆，一分尘土，二分风雨。纷纷漠漠穿帘舞。飘泊怜无主。香残绣阁，魂消曲径，含情鹦鹉。
紫燕双飞 寄蓉舫夫子,清末民国初,叶璧华,紫燕双飞，绿窗人静，回忆帘栊深住。任东风、剪不断万缕情丝，一声杜宇，催春归去。剩梨花、朱门深闭，怕别离情绪，比伤春更加十倍。枨触年华成逝水，并作愁滋味。一片弄阴斜照里，目盼断、岭云江树。去后思量，晓风残月人何处。几时又，茶榻酒灯重叙。
高阳台 寄蓉舫夫子,清末民国初,叶璧华,蝶翅花牵，莺梭柳织，韶光转眼心惊。几曲雕阑，曾经翠袖同凭。子规并作离声苦，更销魂、风雨长亭。盼斜阳、帽影鞭丝，一抹山青。如今回首西堂路，又燕僝莺僽，春晓花萦。湖海吟身，那堪蓬梗飘零。何时重刻红窗烛，漾茶烟、小倚云屏。再休题、封侯佳话，锦片前程。
菩萨蛮 其一 题子聪世侄美人扇面,清末民国初,叶璧华,丹青不把全身现。轻盈一搦纤腰倦。独自倚妆楼。罗衣怯早秋。铅华都净洗。别具天然致。何事蹙双眉。画眉人未归。
菩萨蛮 其二 秋夜偶成,清末民国初,叶璧华,绕砌蛩吟凄不断。摊书小坐梧桐院。谱曲教红鹦。笙声碾玉瓶。云鬟清露湿。夜静花魂泣。试问月中人。团圆欠几分。
菩萨蛮 其三 七夕,清末民国初,叶璧华,流云如水银河悄。空庭瓜果炉烟袅。小别即经年。星娥亦自怜。灵桥凭鹊驾。暂乞神仙假。良会隔微波。停梭唤奈何。
浪淘沙 题芙蓉绣球扇面,清末民国初,叶璧华,几日雨帘纤。倦绣恹恹。浅红轻白爱天然。寂寞美人残梦悄，懒布秋千。芳事画栏边。蜂蝶翩翩。妆成七宝致缠绵。恍惚玉环诸姊妹，连袂朝天。
如梦令 秋柳二首 其一,清末民国初,叶璧华,前度玉骢曾系。窥镜翠楼人媚。眉妩瘦三分，一样黄花滋味。归已。归已。又是鲤鱼风气。
如梦令 其二,清末民国初,叶璧华,曾记莺梭纤巧。燕剪掠馀斜照。一路短长条，谁把秋光催老。休恼。休恼。为盼章台春早。
柳梢青 其一 绿珠,清末民国初,叶璧华,艳说纨罗。明珠三斛，聘到修蛾。蝶梦酣春，莺声度月，不羡嫦娥。君恩万顷情波。护不住、华鬘爱河。玉碎琼楼，香消金谷，花葬春多。
柳梢青 其二 关盼盼,清末民国初,叶璧华,惆怅芳时。画栏凭处，霜月凄迷。十载春风，尚书恩断，洒泪谁知。雕梁燕子孤栖。诉新愁、枯絮沾泥。黯黯花魂，余香犹在，楼锁双扉。
柳梢青 其三 西施,清末民国初,叶璧华,指点若耶。苎萝昔日，曾浣轻纱。迓到鸾车，迎归吴苑，锦绣春华。效颦羞煞东家。采香径、花影横斜。休问君恩，五湖载去，烟水无涯。
柳梢青 其四 红拂妓,清末民国初,叶璧华,儿女英雄。尸居余气，不羡扬公。逆旅丝缰，双鬘亸绿，一拂摇红。只怜未睹潜弄。喜扶余、瀚海成功。夫婿豪家，平章相业，容锡花封。
菩萨蛮 题画竹四首 其一 风,清末民国初,叶璧华,虚堂簌簌飘寒箨。阑杆六曲风萧索。劲节爱凌霄。千竿黛粉摇。绿阴亭馆悄。报道秋光好。薄袖碧罗张。徘徊纳晚凉。
菩萨蛮 其二 晴,清末民国初,叶璧华,流莺催起红窗梦。琅玕戛玉人谁弄。绿荫一堂深。苍苔暑不侵。樵青时唤去。煮茗寻幽趣。点缀入新诗。桃花三两枝。
菩萨蛮 其三 雨,清末民国初,叶璧华,碧天吹下潇潇雨。排云直欲凌霄去。薄暮绮琴张。轻阴拂石床。玲珑看戛玉。晕到斑斑绿。残梦忆潇湘，英皇洒几行。
虞美人 题虞美人萱花扇面,清末民国初,叶璧华,团团一幅水纨净。描出亭亭影。二分消瘦旧腰肢。犹忆当时歌舞唤虞兮。海棠睡去春如梦。谁贻忘忧种。移将一抹旁庭阴。浅轻紫红恰称美人心。
庆春泽漫 其二 题寒江独钓图,清末民国初,叶璧华,芦叶围篷，莼丝碍艇，飘然一个渔翁。蓑笠风流，拥来寒絮重重。探梅不踏溪头雪，爱浮家、海碧天空。正持竿、高唱晴痕，淡抹霞红。闲鸥有约寻幽梦，恰清溪浅渚，好放鱼筒。两岸青山，回环十里屏风。烹鱼买酒船头醉，笑人间、蹄辙西东。甚严滩、六月披裘，烟水空蒙。
菩萨蛮 题桃柳扇面,清末民国初,叶璧华,玉骢不系垂杨柳。柳绿摇漾春如线。小鸟羡高枝。双飞不忍离。攀条风似剪。触处思人面。酝酿荷长天。春光若个怜。
金缕曲,清末民国初,叶璧华,一架蔷薇月。忆当时、团圆双影，那禁惜别。十二栏杆人静悄，相对梅花瘦骨。丁香绾、芙蓉绣结。一任瑶台莺燕语，卷芳心、不共春争发。梦魂袅，江天阔。幽怀万种凭谁说。浑不辨、吴头楚尾，关山难越。怅前宵、来风雨疾，檐铁声声凄绝。更莫问、萍踪鸿雪。我亦飘零红粉泪，和啼鹃、千点应成血。银缸冷，肝肠裂。
浣溪沙 其一 新秋,清末民国初,叶璧华,梧院凉痕淡欲流。单衣乍换怯登楼。垂杨影瘦不禁秋。小步清溪欹略留，轻波片片逐闲鸥。蓼花红上钓鱼钩。
浣溪沙 其二 秋夕小坐中庭,清末民国初,叶璧华,鹤睡琴停夜气清。炉烟缭绕出花屏。流云如水澹疏星。独把冰纨罗晕薄，薇香和露滴钗轻。一痕凉月碧无情。
浣溪沙 其三 凉意,清末民国初,叶璧华,几株乌桕醉霜浓。浅水鱼梁系钓筒。溪花憔悴可怜红。客馆孤灯萦短梦，琼箫凄咽五更风。满天疏雨趱飞鸿。
齐天乐 蝴蝶,清末民国初,叶璧华,绿阴不锁晴红路，斜阳乍催春晚。玉甃回廊，金铺绕砌，栩栩任伊游遍。庭花暗颤。有翠袖盈盈，扑来纵扇。采得余香，又随飞絮度邻院。罗浮底经小谪，问王孙碧草，尚留旧怨。粉翅牵黄，绡衣曳紫，倦绣幽闺人懒。滕王画卷。试认取前身，双飞犹惯。影入湘帘，梦魂凄欲断。
解连环 暮春,清末民国初,叶璧华,冷风凄雨。酿离怀万种，困人如许。黝梨云、深掩重门，看碧愁红僝，韶光依稀谁主。记一枕、游仙曾驻。叹天风缥渺，碎佩零环，春与归去。恹恹绮窗日暮。爱低垂翠幕，香麝微贮。叹绿阴、子满枝头，甚花事匆匆，绾留不住。悄卷湘帘，盼新月、三分媚妩。恼双栖、杏梁燕子，旧愁如诉。
浪淘沙 其一 题画,清末民国初,叶璧华,烟水溯空蒙。五色云烘。几株风树自惺忪。指点乱山残照里，一株霞红。客路叹飞蓬。聚合匆匆。石阑小坐话离悰。为道诗囊收好句，少个奚童。
浪淘沙 其二 坐月,清末民国初,叶璧华,碧月挂圆团。翘首云端。绿梧阴覆小阑干。坐爱清辉忘夜久，薄袂生寒。好景与谁看。独自盘桓。紫薇花下露阑珊。唯有素娥同不昧，天上人间。
曲游春 秋日寄绮香侄妇,清末民国初,叶璧华,洒遍思乡泪。正画楼斜孤倚，古渡云迷，曾寥天无雁，尺书难寄。半幅鸾笺字，写不尽、别离情绪。怅夜阑、悄影红灯，煮得梦魂如水。两地知音能几。定怜萍踪飘泊情味。庭院凄清，伴微吟几有，数声络纬，啼彻秋心碎。羡绮阁、芙蓉香里，际此绣罢鸳鸯，藻怀又起。
菩萨蛮 题虞美人,清末民国初,叶璧华,楚宫学得新妆束。轻盈绰态摇红日。旧恨唤虞兮。低徊舞袖垂。湖山闲倚立。冷露沾衣湿。残梦忆君王。含情空夕阳。
金缕曲 秀崧世妹随幕端溪，赋此送之,清末民国初,叶璧华,此别何时会。忆春风、梨云庭院，蝶阑同戏。擘韵摊笺才迭唱，一曲骊歌分袂。盼芳草、斜阳旧地。不是催诗梅雨洒，是骚人、并作分离泪。垂杨岸，空萦思。扁舟坐爱湖山霁。采端溪、琳腴片石，摩娑称意。玉巽珠飘随咳唾，香晕墨痕盈纸。最艳羡、双兼福慧，更有生花眉史笔，想联篇、吟罢妆台倚。毋金玉，音须寄。
贺新郎,清末民国初,叶璧华,坐对帘前月。恨几番、示逢圆处，又伤离别。一缕茶烟萦病榻，消瘦崚嶒瘦骨。记文字、因缘曾经。艾熟蒲香都过矣，负良辰、示展寻芳撷。梦魂袅，江天阔。重逢定把相思说。忆群仙、瑶台咫尺，竟同天末。知否幽亭烟水里，万柄露荷清绝。待更向、师门立雪。愧煞江淹才既尽，伴晨昏、静听衣蝉咽。金缸悄，柔肠折。
蝶恋花 对月词,清末民国初,叶璧华,纤云卷尽银河阔。闲倚阑干，静对婵月。瘦却三分梅品格。二分都已消残雪。踏遍琼瑶天咫尺。为问红楼，碧汉何宫阙。桂蕊秋高谁共折。一枝先向嫦娥乞。
浪淘沙,清末民国初,叶璧华,良夜怅迢迢。懒卸云翘。二分瘦损旧吟腰。寂寞玉楼人去也，不度秦箫。苦语絮金朝。好梦都遥。个中情事总魂消。镜里芳容花里影，却待谁描。
庆春泽慢 题定园主人荷香论史图,清末民国初,叶璧华,弹罢瑶琴，弄余玉笛，晚凉小坐荷丛。青帙闲披徜徉，消夏湾中。评量班左千秋事，箕美人、名士心胸。纵高谈、击节前溪，惊起鱼龙。苍茫六合成今古，有鼍争虎愤，多少贤雄。花光人影，氤氲一座香风。翩翩翠袖豪情在，休艳夸、乔氏江东。待抛书、荡桨波心，曲唱怜侬。
虞美人 雨后怀秀崧，赋此寄之,清末民国初,叶璧华,茅檐镇日萧萧雨。庭院凉如水。近来无事可商量。只有琴尊清韵药炉香。湘帘悄郑冰轮净。恍睹娟娟影。荷亭小集擘吟笺。犹记词坛拔帜让君先。
浪淘沙 春草,清末民国初,叶璧华,一望碧无聊。别路魂销。踏青人去路迢迢。惆怅雕鞍嘶马地，生意难描。花径雨连宵。黛锁红桥。铲除不尽是愁苗。独爱湘帘低卷处，绿衬裙腰。
蝶恋花 其一,清末民国初,叶璧华,六曲阑干愁独倚。一寸柔肠，绕遍伤心地。忆得玉骢曾此系。红鹦尚记当年事。无计留春春去矣。十万金铃，解护花魂未。枝上杜鹃啼不住。潇潇骤雨黄昏里。
蝶恋花 其二,清末民国初,叶璧华,小院嫣红飘作雨。春色三分，已尽成尘土。一霎韶光成逝水。行踪又逐江头絮。睡醒海棠无意绪。病起恹恹，懒热金猊炷。欲写鸾笺断肠句。年也笔也憔悴。
蝶恋花 其三,清末民国初,叶璧华,忆得当时游冶处。玉勒金鞍，芳草斜阳地。惆怅碧云天欲暮。蘼芜瘦损梨花坞。恼煞雕梁双燕语。只管呢喃，那解人愁绪。拟把闲愁凭柳絮。随风飞向天涯去。
蝶恋花 其四,清末民国初,叶璧华,锦绣年华浑不驻。福慧三生，可有慈云护。生怕东风人面妒。花幡牢挂夭桃树。化蝶翩翩寻梦去。碧草迷离，隔断瑶台路。愁绪满腔谁共诉。夜来悄向嫦娥语。
一剪梅 前题,清末民国初,叶璧华,神仙眷属日谈经。慧业三生。艳福三生。画眉人倚小云屏。花里听莺。月下调筝。绿窗俊影一双清。未解惺惺。那惜惺惺。怪侬心事半瞢腾。不是酒醒。多是愁萦。
渔家傲 寄双仙世妹二阕,清末民国初,叶璧华,玉栏几折庭轩小。娇红滴露纱窗晓。病卧药烟春悄悄。伤怀抱。丝丝雨织愁痕绕。钏宽带褪谁知道。韶光无赖催人老。客里心情怜草草。垂帘好。瘦容莫惹花枝笑。
一剪梅 前题,清末民国初,叶璧华,一庭花月薄寒天。榻绕茶烟。帘卷炉烟。花曾相识月曾怜。花也无言。月也无言。几时剪烛话缠绵。诗擘云笺。琴拨鹍弦。何堪明镜舞孤鸾。镜自团圆。人不团圆。
金缕曲 寄少颖侄倩,清末民国初,叶璧华,逐鹿时己。叹年来、濠梁会绝，前程谁继。省识花天如海日，消受筝言篴趣。可解听、吟秋冷语。载酒樊川声价重，唱旗亭、定有人知己。苍波外，空劳思。芳时正好寻归计。忆鲈乡、青山放鹤，石矶垂饵。我为珠江风月挽，浪掷韶光几许。待要写、鸥程别绪。惆怅笔花憔悴甚，问蓬莱、何是容身地。凌云念，今休矣。
解连环 暮春三月，夜雨敲窗，杜宇数声，梨花满地，用填小阕，重寄少颖。,清末民国初,叶璧华,小楼孤倚。任凄风苦雨，恼人如许。黝梨云、深掩重门，看碧甃凝香，零珠满地。玉笛吹残，难再把、花魂唤起。怅天风缥渺，杜宇数声，春意归去。天涯为问骚侣。系金铃十万，曾护春未。叹匆匆、芳事阑珊，待拎取残枝，也同春驻。倦倚鸾篝煮寒灯，宵凉如水。休再问、杏花消息，客窗滋味。
虞美人,清末民国初,叶璧华,海棠开遍樱桃笑。薇院韶光老。人天消息既无闻。为问东风何处吊花魂。好春似在邻家驻。粉蝶纷纷度。多情燕子惜春归。依着帘栊衔花不忍飞。
忆旧游 甲午七月初三日五十一初度，自赋一阕,清末民国初,叶璧华,迟荷生九日，玉宇宵澄，独占秋清。跌宕琴歌里，且放怀天地，啸傲吟身。茫茫风尘插足，若处是蓬瀛。嗟华发春云，朝来明镜，倏换星星。徘徊胜游地，甚酒海花天，曩昔豪情。有当头皎月，问何今何古，证到前因。待欲骑鲸归去，振袂到瑶京，怕贝阙高寒，重寻老鸦结素盟。
虞美人 题女士扇面,清末民国初,叶璧华,二分娇怯三分瘦。庭院凉飔透。妆成莫自立桐阴。生怕罗衣晕薄嫩寒侵。捋红擪绿穿春径。丽绝春人影。芳时枨触既消魂。那堪菊花天气又黄昏。
菩萨蛮 题士女扇面,清末民国初,叶璧华,宝鼎南沉消永昼。凭栏无那腰肢瘦。脉脉写芳衷。停箫不语中。荷风清不断。绿阴梧桐院。人影杂花光。衣香送夕阳。
高阳台,清末民国初,叶璧华,蕉雨敲窗，荷风展幕，垂帘又是黄昏。枨触年来，又是飘零湖海，吟身琼宫。同集神仙侣，涤尘襟、跌宕琴樽。恁东君千叠，慈云不护灵根。何堪独到寻芳地，怅绿僝红僽，脉脉无言，浅碧苔华，空留步屐香痕。闲鸥有约休重说，怕相思、花也消魂。问能否天上，珊珊依旧文园。
虞美人 题莲花画帧,清末民国初,叶璧华,横塘十里明如镜。描出亭亭影。闲鸥有约在花丛。莫教露房清冷又秋风。探芳归去寻幽梦。隔浦衣香送。淡烟轻晕夕阳红。依约钗光人影水云中。
高阳台 题月月红绣球画帧,清末民国初,叶璧华,露片攒红，风梢亸白，装成七宝珠球。静悄雕阑，美人酣睡琼楼。秋千罢戏靡芜径，一任他、春满皇州。甚枝头幽鸟，能言不诉闲愁。瑶台云路稽应杳，喜灵根丽质，小降神洲。绰约丰姿，漫山桃李难侔，吟香幸有司花史，洒淋漓、玉案芳流。祝东风、长驻好春，月月勾留。
减字木兰花 题蚨蝶秋花图,清末民国初,叶璧华,亭台依旧。几日伶俜清影瘦。稳抱幽香。不管西风冷夕阳。红楼十里。憔悴秋花秋老矣。莫问南园。绚烂春光别梦牵。
蝶恋花 题兰竹扇面,清末民国初,叶璧华,春样韶华秋样瘦。珍重王香，不伴闲花柳。劲节如君堪作友。亭亭相对黄昏候。幽岩香陨凉痕逗。楚客工吟，泽畔清歌又。纫佩人来凝望久。珊珊悄影张罗袖。
忆梅引 庚子设帐溪南，花朝之月，苦雨连宵，寒灯煮梦，离愁暗然，爰填小阕，以寄同人。,清末民国初,叶璧华,一枕萦乡思。待花蝶翩翩，花间摇曳。怅无端、蘼径云蒙，酿作连宵风雨。滴碎蕉心，催残莲漏，凄绝小楼谁共倚。倦剔银缸，看凤胫、香穗垂红，伴我薄衣拥翠。溪南羁客，梅红骚侣，阴岑苔、一样愁滋味。缅故关、玉甃回廊，此夜落红几许。又枝枝冷咽琼，卖花声里，送到碧天云际。
虞美人 其一 寄胡双仙世妹二闽,清末民国初,叶璧华,携琴擪笛穿花去。小集幽亭里。别来草草度流光。又是露珠滴粉坠莲房。知音人世能逢几。同解惺语。思君不见诵君诗。知否银缸挑尽独眠迟。
虞美人 其二,清末民国初,叶璧华,单衣才换闲抛绣。帘幕凉飔透。瘦容扶起立西风。怕见黄花憔悴一般同。咫尺琼楼天样远。无计寻仙眷。蠲除愁病慰相思。日盼彩鸾云外降迟迟。
金缕曲 读公度今别离四章，枨触千端，怅然赋此。,清末民国初,叶璧华,别恨悲今古。怅更番、婵娟花月，黯然南浦。万顷无情江水上，竟送片帆飞去。独坐奈何天里。解下鸳鸯双绣带，并回肠、莫系行人住。魂暗断，愁难诉。庭前百本临风树。最关心、离离红豆，雨朝风暮。惨碧帘栊春事老，浪掷韶光几度。更寂寂、瑶台云路。似水长宵寻梦会，拥寒衾、也无成处。湘枝泪。凝红雨。
浪淘沙 春病口占,清末民国初,叶璧华,花气袭罗纬。瘦骨支持。半因愁病半因痴。九十韶光都过矣，辜负芳时。启镜蹙双眉。鬓悴云低。博山香炉怕熏衣。为嘱小鬟休絮语，开到荼蘼。
贺新郎,清末民国初,叶璧华,鼓浪天池早。缅黔疆、慈云四荫，讴歌载道。似水臣心容啸傲，生怕江乡秋老。趁故园、鲈肥莼好。裹束琴书初服遂，拚攀辕、黎庶声噪。挂蓬帆，风正饱。花封宠锡丝纶诰。喜嗣音、凤毛济美，翩翩年少。侥幸萍踪同小集，一卷琳琅贻到。三复玩、沉吟待晓。想见乘槎浮碧汉，卜幽居、雅占蓬莱岛。溯型仪，熏香祷。
临江仙,清末民国初,郑元昭,生怕新寒侵翠袖，黄昏早下帘儿。摒当茶具伴寻诗。披剪重检韵，短句慰相思。杨子江头秋月好，也应念及兰闺。连宵灯下坐多时。小窗虫语静，风细漏迟迟。
清平乐 其一,清末民国初,郑元昭,深沉院宇。日日闻鸠语。又是一番风挟雨。净洗小庭残暑。飘来桐叶阑珊。儿童戏作瓢看。笑道山斋此际，也应堆遍阑干。
清平乐 其二,清末民国初,郑元昭,连天风雨。瞥见秋来去。桐叶山斋瓢几许。吟纸应添新句。通宵帘响虚廊。莲筹滴露初长。料得幽人未睡，罗衫应也憎凉。
红窗月 三更,清末民国初,郑元昭,墙阴寒翠露华滋。菊梦蛩思。正红窗人静，银烛更迟。谁见玉钗敲遍觅新词。竹风吹送衫儿薄，凉月初西。想那人此际，贪弄琴丝。也是篆香清袅未眠时。
山花子,清末民国初,郑元昭,一缕蝉风绕画阑。黄昏悄坐绿阴间。落尽梧桐新月好，对谁看。爱把瑶琴弹旧曲，初更冷露怕衣单。应念念伊人未睡，晚妆残。
南乡子 和心与公车北上,清末民国初,郑元昭,离思袅灯檠。欹枕春寒倍念卿。水远山长何处路，伶仃。宿露零星破晓行。检韵步新声。几阕新词慰别情。莫念深闺伤客绪，叮咛。转瞬团圆月又生。
采桑子 卧病,清末民国初,郑元昭,药炉香里相思苦，深掩红屏。漏歇灯停。一枕惺忪晓梦醒。别来滋味尝都遍，花事无心。已负素馨。又负黄花到胆瓶。
赤枣子,清末民国初,郑元昭,风飒飒，雨潇潇。翠被新寒怨夕遥。小梦垂圆香篆悄，秋声莫更下芭蕉。
鹧鸪天 题凝若小照,清末民国初,郑元昭,偶坠禅花入世间。西风吹瘦上眉湾。黄昏萝石愔愔坐，瀹茗添香意思闲。秋影淡，夕烟寒。披图依约梦中看。思量携手同明月，恨阻千山与万山。
喝火令 秋夜寄外,清末民国初,郑元昭,梦远疑无准，愁多恐废眠。菊花时节薄凉天。只恨花从愁里发，月向别来圆。转瞬秋将老，含情夜似年。诗心一缕袅炉烟。记否凭肩，记否碧窗前。记否灯青人睡后，昔昔教调弦。
虞美人,清末民国初,郑元昭,西风吹雁归何处。云影遥天暮。一年重见菊花新。不道看花犹有未归人。雨余庭院黄昏后。凉意罗衫透。绕廊蛩语晚来幽。似慰离人愁寂伴吟秋。
醉太平 夜坐,清末民国初,郑元昭,风声雨声。三更四更。帘前铁马铮铮。搅人眠不成。枕边梦惊。灯前思清。芙蓉还恐飘零。隔秋池细听。
玉连环 九月念三晚雨,清末民国初,郑元昭,向晚一霎，萧萧雨。净洗台阶，阶畔虫无语。掩红屏。暮寒生。爱向黄花帘底苦沉吟。
菩萨蛮 九月廿八日四更枕上念巧先作,清末民国初,郑元昭,新秋坠叶西风起。怀人惯坐寒更里。各自叹天涯。奈何不一家。莫弹知己泪。多病宜调卫。共此抱冬心。花枝照拂琴。
减字木兰花 寄巧先二阕 其一,清末民国初,郑元昭,人生斯世。真个蜉蝣天地寄。案有琴书。秋月春花且自娱。炎凉瞬息。珍重芳年须护惜。几见多情。莫太分明过此生。
减字木兰花 其二,清末民国初,郑元昭,茫茫烟水。空泫天涯知己泪。伫立闻阶。忍耐西风月不来。绕廊蛩语。惯惹怀人情思苦。不管黄昏。唱瘦寒花欲断魂。
行香子,清末民国初,郑元昭,霜迫帘衣。瓶菊倾欹。怯晓寒、人起迟迟。菱花斜倚，无限相思。照泪儿凝，眉儿瘦，影儿痴。曾几何时。鬓损乌丝。叹流光、马骤车驰。频年怨别，深负心期。苦客边愁，愁边梦，梦边诗。
望江南 饯菊,清末民国初,郑元昭,西风里，相聚几多时。倦倚小阑怜悴影，自倾杯酒话分离。惆怅雁程迟。秋吟苦，夜夜只君知。今日为君歌一曲，重逢又是隔年期。那不系人思。
南楼令 月夜,清末民国初,郑元昭,晚叶惜红残。新冬玉宇宽。望烟江、天际漫漫。今夜扁舟何处泊，霜月里，不胜寒。怅怅小阑干。遥怜瘦影单。几晨宵、露宿风餐。好上莲台香一瓣，人静后，祝平安。
浪淘沙,清末民国初,郑元昭,慢倚小阑干。落叶声干。添衣犹自怯微寒。那怪宵来眠未稳，影瘦衾宽。金兽喷沈檀。慵整云鬟。看花心事上眉端。几日秋阴如中酒，深掩屏山。
鹧鸪天 忆亲三首 其一,清末民国初,郑元昭,昔日华堂梦一场。模糊往事忒凄凉。偶拈旧韵消吟事，蠹本犹闻手墨香。空泪泫，恁神伤。回思语笑断儿肠。今生已了依依乐，明月来生恐杳茫。
鹧鸪天 其二,清末民国初,郑元昭,哽咽犹闻梦里言。惺忪晓枕见啼痕。分明侍着慈颜好，片晌鸣鸦梦未温。秋影淡，夕灯寒。苦心一例到熊丸。身前钟爱偏难割，儿女生成只负恩。
鹧鸪天 其三,清末民国初,郑元昭,闲写慈恩和泪吟。一吟一字一酸心。思亲自写侬情苦，不为工为肠断音。疑影在，感愁深。高堂羲御太骎骎。分梨争栗真佳日，何只分阴值万金。
望江南 寄巧先,清末民国初,郑元昭,新词好，婉转耐清吟。莫种情根贻别恨，还参静理养禅心。钟磬合元音。秋气足，天气怯帘阴。江远川长鱼信杳，花时盼望到如今。镇日搁瑶琴。
陌上花 正月十五日,清末民国初,郑元昭,韶光又转梅花，窗几醒人诗眼。玉笛谁家，婉转东风吹暖。几回徙倚樱桃下，春聚画栏西畔。正山城、不夜彩灯笼翠，月华飞满。奈新来、意味因愁闲咏，辜负轻晴池馆。早燕迟莺，销却年华强半。柔丝偏绾愁丝紧，那管离人肠断。只朝朝、屈指行期愁近，酒怀都懒。
点绛唇,清末民国初,郑元昭,别馆阴阴，燕莺不到闲朱户。垂杨无语。镇日纷飞絮。绝好帘栊，不放离愁去。休延伫。片帆何处。凝目天涯树。
卖花声 寄心与,清末民国初,郑元昭,檐雨滴宵寒。梦醒更阑。罗襟积泪未曾干。怪是夭桃红未减，瘦了栏杆。燕语自梁间。为底喃喃。篝灯挂壁穗红残。遥数征帆江上叶，摇过何山。
南浦,清末民国初,郑元昭,春花才子，又萧萧、木叶冷庭烟。屈指流光过半，异县尚流连。记否春窗闲夜，剔灯儿、惜别玉梅前。问年年离况，都云难耐，耐却几经年。惆怅关河迢递，望归鸿、泪眼对遥天。待展桃笙寻梦，梦也苦难圆。尤念新来病后，苦沉吟、谁与拥诗肩。谢双鱼为道，道新寒早晚宜棉。
清平乐 生辰，心与寄词，奉答,清末民国初,郑元昭,朱笺秀笔。远道觞佳日。未恨天涯人小隔。依样双星今夕。儿曹欢舞咿哑。梳头新结丫叉。为道阿爷今日，也应醉拥荷花。
百字令,清末民国初,郑元昭,晚廊延伫，看林阴如沐，飞禽来去。不见归鸿传尺素，寂寂闲庭春暮。风约檐烟，花摇帘影，静对人无语。者番寒食，又添一段离绪。试问镜里朱颜，年来瘦减，谁信春光误。底事年年犹别恨，忍把韶华虚度。彩线慵挑，新声倦倚，镇日憎飞絮。满腔僝僽，不知宜托何处。
渡江云 夜雨寄怀心与南昌,清末民国初,郑元昭,潺潺长夜雨，愁怀似旧，极目向遥天。锦衾薰不暖，更深睡浅，忘卸却花钿。千山绕梦，这离愁、依旧牵缠。问邻鸡、底须催晓，我是不曾眠。帘前。云痕烟色，晴未还疑，向遥空猜遍。人远也、微吟浅咏，只剩凄然。深情欲写怎生写，捏柔毫、辜负瑶笺。闲坐久，参来可是真禅。
忆秦娥 其一,清末民国初,郑元昭,青灯里。冷风飒飒鸣窗纸。鸣窗纸。夜来慵睡，朝来慵起。梦回依旧人千里。半床斜月衾如水。衾如水。天涯别苦，一般滋味。
忆秦娥 其二,清末民国初,郑元昭,雨潇潇。琐窗默坐愁春宵。愁春宵。离人情绪，红杏花梢。鱼书烟水愁迢迢。黛眉深浅无心描。无心描。容光易减，镜里昏朝。
疏影,清末民国初,郑元昭,黄昏时候。听雨声滴滴，添写僝僽。记得花时，并坐灯前，爱此潇潇和漏。而今天气令人恼，遥念及、天涯禁受。闻说道、弥月愁霖，想见词人消瘦。知否红窗翠箔，晚来扶倦坐，凉迫罗袖。酒后吟余，着意相思，怎让星星红豆。垂杨不绾东风住，恨只绾、鹅黄依旧。把离情、诉与红窗，一任香销金兽。
玉漏迟,清末民国初,郑元昭,清阴匀小院。新虫语里，闲愁一片。莫倚栏杆，今夜明蟾如练。不怨清寒梁案。只难遣、年年离怨。江路远。双飞贴水，此情羞燕。可奈减却芳菲，误几信花风，他乡犹恋。试问罗衾，漫道别情禁惯。昔昔思眠还醒，展翠幕、春星寒转。凭几倦。人静更深谁见。
祝英台近 秋晚寄凝若,清末民国初,郑元昭,梦红窗，思翠水，相忆情何底。此恨谁知，只有青灯耳。无端偶寄诗篇，殷勤传雁，却怕损、秋人清泪。天寒矣。遥想吟倦妆残，新筠映窗倚。相识疑曾，愁立晚风里。也应念我怜君，高楼尽日，长照眼、碧云千里。
相见欢,清末民国初,郑元昭,秋来瘦损双眉。怕君知。为恐关心莫怪把人欺。相思苦。颜非故。漫相思。只嘱归程莫共雁来迟。
点绛唇 和韵芳见怀,清末民国初,郑元昭,燕语轻阴，海棠开落闲庭院。月华如练。人隔东风远。玉尺邻墙，朝暮劳心眼。思千遍。怎如觌面。花底商春遣。
柳梢青 次韵芳上巳日玉尺山亭词韵,清末民国初,郑元昭,东风搓缕，柳阴墙角，谁家深院。泛斝清游，湔裙芳序，池塘青遍。年年挈伴春嬉，爱雨后、山光蘸面。燕子来时，荠花绿畅，桃花红倦。
疏影 八月十七夜韵芳见过，共饮同作,清末民国初,郑元昭,晴空夜澈。洗片云影净，千里如雪。几度商量，招取幽人，开帘共伫明月。何期觌面黄昏后，竟一笑、花前相挈。引壶觞、劝与深斟，且倚嫩寒瑶闼。偏是才情款款，素娥也解意，光满忘缺。漏永香沉，唤起茶声，为和冰弦清绝。人生几得闲吟侣，那小聚、晓窗还别。约与君、携手霜晨，看菊东篱重说。
齐天乐 送绎言归省母,清末民国初,郑元昭,新来觞咏添浓趣。魂销一声归去。意写芳馨，情同亲属，欲吐翻教无语。清吟自苦。记画舫虹桥，香醪螺渚。佳绝游踪，匆匆怎忍赋南浦。沧波空阔如许。碧天凉照晚，行踪何处。过雁高楼，凄蛩孤馆，应念平生吟侣。离边爱护。愿莫对停云，暗伤幽愫。更约樨窗，剪灯重话雨。
鹧鸪天,清末民国初,郑元昭,曾共山游复水嬉。旧同携处耐人思。沧波一客愁空阔，不信秋来不费词。鸥梦渺，雁书迟。而今已是菊花期。却看素影聪明甚，可向西风忆别离。
浣溪沙,清末民国初,郑元昭,欲写愁怀恨转长。更无佳句只心伤。酸辛滋味自家尝。佛火经声堪慰藉，兰因絮果罢思量。篆烟还似见回肠。
百字令 寄雏蝉,清末民国初,郑元昭,吟边觅侣，恁影遥意密，愁新欢旧。蹙损蛾眉缘底恨，昔昔背灯叉手。病意怜花，秋声入曲，抵得诗千首。教人爱恋，香清翠箔垂昼。漫念烛绾双心，琴操叠韵，人世如花偶。秋上银河星影淡，忍耐西风罗袖。唱答新蝉，杯传露菊，异地同重九。相逢有日，客怀莫任闲僽。
菩萨蛮 丁巳仲冬廿三日与心与联句，寄雏蝉,清末民国初,郑元昭,去年此日江干别。寒潮送客声呜咽。帆叶挂斜晖。人遥云意迟。别时红泪点。剩向霜林染。风物又今年。凝思只惘然。
浣溪沙 春晓,清末民国初,郑元昭,鸟语枝头碎晓风。惊回珊枕梦惺忪。春寒偏聚小楼中。如水花香流几案，凝烟曙色透帘栊。几回欲起意还慵。
蝶恋花 送春,清末民国初,郑元昭,镇日闻愁知几许。庭际飞红，犹湿前宵雨。道送春归归底处。天涯芳草迢迢路。樽酒殷勤春解语。明岁重来，莫怅留难住。双燕呢喃天欲暮。惜香也解衔花去。
清平乐,清末民国初,郑元昭,墙阴滴翠。花瓣和香坠。晴雨无凭人似醉。又到熟梅天气。闷来细酌瑶卮。酒醒闲弄琴丝。卷起湘帘待燕，西窗日已迟迟。
醉花阴 秋海棠,清末民国初,郑元昭,似水秋光惊艳绝。漫道芳华歇。信有可人花，数点胭脂，点着墙根叶。啼螀露底闻幽咽。人静来黄蝶。试倚旧栏杆，绛蜡凉红，还染清秋节。
玉漏迟,清末民国初,郑元昭,晚花红小勒。疏帘风懒，嫩香吹湿。爱玩余芳，偏教闲愁侵夕。薄醉愔愔默坐，看细雨、袅寒窗隙。云水隔。鹃声底处，更添寥寂。回首去岁离悰，记病里沉吟，迟留芳迹。几度萦心，蚕思丝丝抽积。准拟酬春有句，奈消减、赋怀徐笔。灯影侧。依稀旧痕留得。
琐窗寒 晓色,清末民国初,郑元昭,几点星黄，一弯月淡，晓寒庭宇。疏帘掩映，望里迷濛轻雾。数梵钟、百八声残，窗纱明灭兰釭炷。看朦胧似暝，有谁解领，这般清趣。江渚。舣舟处。记茗碗追凉，荷筒捐暑。东风微白，略辨眠鸥沙路。惜清游、那似伊人，啼襟更湿沾衣露。向长亭、为我销魂，目断愁天苦。
望江南 烧灯节忆亲,清末民国初,郑元昭,烧灯节，回首记儿时。梨栗争分欢夜聚，鱼龙曼衍恣春嬉。快意恃亲慈。今半老，鬓已减乌丝。懒看孩童贪戏弄，每逢节序总凝思。愁写忆亲词。
点绛唇 雨里见流萤,清末民国初,郑元昭,檐卜香清，凉宵无月闲庭宇。一番疏雨。人傍帘栊语。暗里流莹，自照花间路。低回度。因风来去。身弱如轻絮。
浣溪沙 其一 夜合花,清末民国初,郑元昭,蓦地风香一缕来。幽寻徐步下庭阶。合棔花已两枝开。照眼芳苞如碧玉，中人滋味比新醅。黄昏微雨小徘徊。
浣溪沙 其二,清末民国初,郑元昭,轻倩罗衫称短长。几番珍重度新凉。一朝飞去杳何方。纵使依然新样好，终怜不是旧时香。花前灯底耐思量。
青玉案 用贺方回韵寄螺江大嫂二首 其一,清末民国初,郑元昭,双扉松底江干路。但梦里、幽寻去。曾趁东风游几度。花光映槛，山光当户。款语相携处。也应念我来何暮。误道耽吟好春句。知否病中愁若许。寥天泼墨，浓云堆絮。卧听潇潇雨。
青玉案 其二,清末民国初,郑元昭,浓云细霭迷江路。天不肯、人归去。明月别来圆两度。东风卷幔，飞花吹户。总忆清游处。绿阴苒苒纱窗暮。预写芳洲踏青句。病里闲情余几许。兽炉拨火，麝香薰絮。清坐消寒雨。
忆秦娥 江上花朝,清末民国初,郑元昭,花生日。今年喜见团栾月。团栾月。烟波无际，潮平江阔。山庄小聚还须别。风光又届清明节。清明节。绿杨踠地，柔条堪折。
蝶恋花 春日西湖闲步，忆雏蝉,清末民国初,郑元昭,云敛前山明远树。恰趁新晴，踏遍西湖路。冲破层烟双白鹭。依依掠过垂杨渡。忆得去年携手处。初月如钩，天压桐阴暮。别后诗情添几许。怎无和我思伊句。
虞美人 午节连雨和怡儿,清末民国初,郑元昭,晨宵不断檐间雨。洗静阶蛩语。拥衾怯冷厌潺潺。那见荷花时候夜加棉。江潮涨岸成飞涝。念及千畴稻。奚奴早起报溪流。已是庭前客水可通舟。
烛影摇红 橘灯与怡儿同作,清末民国初,郑元昭,丹颗吹香，洞庭风味闲边领。纱窗佳夕学儿嬉，剖出新灯莹。添与兰膏炯炯，爱绛珠、玲珑摇影。玉荷吐焰，金粟含晶，一般齐整。曼衍鱼龙，邻坊箫鼓酣游兴。何如朱实结釭花，檀几春魂凝。消受年时好景。傍砚屏、晕红低映。冰盘更喜，还剩琼浆，酒余替茗。
琐窗寒 盆山与怡儿同作,清末民国初,郑元昭,盈尺奇峰，如拳浅岫，甃成幽窈。新苔乍晕，隐约环青林杪。只粼粼、一盂水影，春余点缀闲庭好。更堪怜雨过，萍开唼喋，细鳞吹藻。清峭。天然巧。比遥山，数点黛轻鬟小。翩翩凤子，镇日衔花双照。掩重门、人静昼长，凉漪薄皱为芳沼。偶闲中、戏着云烟，暗放香丝袅。
鹊桥仙 七夕,清末民国初,郑元昭,庭槐悭绿，墙蕉赠瘦，鸠妇楼头相语。旱天尤觉日如年，苦盼到、蟾明秋宇。瓶中佳卉，盘中佳果，今夕双星欢聚。天孙毕竟有慈肠，下一阵、潇潇凉雨。
渡江云,清末民国初,郑元昭,晓奁扶影倦，翠眉损黛，徙倚近帘栊。小庭花影悄，蛱蝶飞来，只有恋芳丛。相思几度，看新绿、换了轻红。恁别意、自家难晓，无那怨春风。遥空。晴云不隔，好月还圆，甚宵来无梦。漫为君、高楼更上，无益情浓。滞人书信劳人眼，最堪憎、天末春鸿。相望苦，尤怜客里愁中。
百字令 寄雏蝉,清末民国初,郑元昭,西风瑟瑟，恁中秋才过，晚寒微逗。桂已吹香丛菊蕾，又近重阳时候。越渚蝉寒，吴天雁老，感序添怀旧。夜窗闲话，烛花弹落残漏。记否巷陌斜阳，柴门共倚，小立沉吟久。一去星霜成五换，独自香残人瘦。念熟金经，书谙玉箸，日课娱慈母。愁余含睇，梦中还想携手。
八声甘州 小楼看月,清末民国初,郑元昭,正纤尘、不著碧天空，无际月波流。望秋中水滟，晴边山色，尽入层楼。旧梦西风苹末，湖渌荡轻鸥。小集芳樽底，细话杭州。夜永绿阴疏处，透冰绡露气，酒醒吟幽。问金波渡雁，为孰寄边愁。待扶倦、同商瘦句，恨啼蛩、又换一年秋。栏杆曲、吟慵还凭，不觉迟留。
南浦 过怀德坊母家有感,清末民国初,郑元昭,回忆卌年前，喜随娘、依恋外家风景。葱翠小盆山，群鱼聚、水藻青春相映。梨甜栗脆，舅甥抓髻年光等。贪看层楼山色好，多少儿时佳兴。而今重履门庭，甚萧然触目，芜檐苔井。绝少旧游人，徘徊处、空觅梦中声影。伤心怕说，有蛛丝满栏慵凭。半晌迟留斜日下，墙角竹阴吹暝。
卖花声,清末民国初,郑元昭,营得小园林。颇费君心。梅花几树已成阴。墙角海棠开遍也，正是春深。驹隙去骎骎。日度江浔。年来华发不胜簪。许共函书杯茗乐，盼到如今。
双瑞莲 题某氏《双鸳室图》,清末民国初,郑元昭,虹梁香雾里。爱绿净停桡，娟花初蕊。花底依依，看煞飘风香袂。底似文禽倚昵。明媚影缀脂成对。摇镜水。碧云罨画，溅珠圆起。今岁百二韶光，恰宫数春多，湖怜天丽。和鸣戢翼，占取莺期燕会。好割晴漪半亩，放画舫、烟波消醉。明月底。梦也稳饶情思。
解语花 花朝,清末民国初,郑元昭,梅心乍绽，柳眼微舒，京国春犹早。园林绿少。度花朝、底似小楼情好。炉烟细袅。更绛蜡、华筵双照。算者番、客子时光，忍放芳怀老。回首南州路渺。记去年今日，人被花恼。苔枝斜绕。缀轻红、似解酬余一笑。春马瘦小。恋庭际、东风袅袅。问故乡、何异天涯，圆月清宵皎。
庆清朝 月夜对菊，忆心与海上,清末民国初,郑元昭,暝送清愁，天垂浅碧，疏帘怕卷宵晴。禁寒小坐，几丛楚白娟红。自理镜边青鬓，新花压髻晚香生。湘帘外，月痕似水，人影分明。岁岁登高有约，爱旧游芳侣，楼外闲凭。烹鲜把酒，赋诗底用催成。漫笑吾侪半老，讨秋还是旧游情。君归未，樽前携手，还约吟朋。
扫花游 甲子春在里作,清末民国初,郑元昭,负墙双树，爱绿萼吹香，深沉庭院。信风催暖。猛枝头点点，艳光照眼。对此良辰，可奈天寒人远。有谁见。每泪溅翠樽，欲酌还懒。晓起湘帘卷。怪微雨宵来，胭脂愁泫。自持并剪，取名花两朵，付凭春雁。寄与知音，应把客愁消遣。迟眠惯。念诗肩、苦吟忘倦。
菩萨蛮 初到京城,清末民国初,郑元昭,红尘软踏长安道。牡丹天气心情好。京国足春光。玉骢拖紫缰。朝曦红木末。琉瓦金明灭。杨柳乍成丝。画帘新燕飞。
月上海棠 海棠花下作,清末民国初,郑元昭,阑珊轻梦纱窗畔。子规声、唤醒看花眼。几许春阴，护湘屏、一枝红婉。端相久，待懒怎生得懒。吟肠都为东风软。对明妆、不隔锦江远。花也怜人，怨迟眠、烛容先倦。耐残寒，消受芳斟夜半。
高阳台 西园春览，三月廿一日,清末民国初,郑元昭,晓气体吹香，东风送暖，西园闲遣芳辰。京国看花，今年恰趁浓春。碧桃初放新杨嫩，步长堤、草色匀裙。甚多情、小蝶伶俜，偏好随人。日斜更上层楼望，叹前朝遗迹，画栋生尘。何似青山，依然槛外长新。艳阳时节须行乐，约重游、莫厌来频。漫逡巡、如此沉吟，可少清樽。
满庭芳 乙丑重阳后一日同心与柏园买菊,清末民国初,郑元昭,淡日晖晖，西风瑟瑟，京城再度重阳。欲携樽酒，何处赏秋光。尚喜名园在迩，同佳侣、游兴偏长。疏篱畔，千丛万朵，新菊送幽香。商量。经眼偏，绝怜浅白，斜间深黄。掬霜痕盈手，安向筠筐。归去小楼客夜，青灯底、听彻寒螀。微醺里，持螯风味，乡思总难忘。
八声甘州 忆家园梅花,清末民国初,郑元昭,倚东风、遥忆旧家园，双树粉墙低。尽深寒浅暖，将开还领，消息心知。侵晓冻禽软语，衔梦上苔枝。初日曈曈，亸影檐西。堪叹频年羁旅，算人孤花好，花盼人归。慰春愁一半，盆盎古胭脂。恁天涯、离怀耿耿，望故乡、芳信寄来迟。清宵梦、梦吟看处，香泻闲阶。
江南好 倚楼忆杭州旧游，寄褚迦陵,清末民国初,郑元昭,从别后，倏忽几经秋。忆昔与君初觌面，双峰隔水共扁舟。此意在心头。湖山好，何日得重游。碧海波长思黯黯，吴天云梦远悠悠。漫倚最高楼。
菩萨蛮 重阳前一日楼望有感,清末民国初,郑元昭,瘦林簌簌瓢残叶。西风翠袖楼头拂。有弟不能来。遥天雁唳哀。移家京国住。三度经寒暑。重九又明天。故山飞纸鸢。
望江南 其一 和嘉龄惠影,清末民国初,郑元昭,珍重意，玉影系新词。自恨孱躯逢小极，为题秋句报相知。雁字共迟迟。
望江南 其二,清末民国初,郑元昭,旧游处，烟水怅迷漫。昔岁过存亲醉语，几时重与对湖山。天远梦飞难。
菩萨蛮 其一 夏日,清末民国初,郑元昭,京城只苦居无竹。累累枣子垂檐绿。侵晓露蝉鸣。故园同此声。墙头迟日影。真比南方水。时有藕风凉。偏无荔子香。
菩萨蛮 其二,清末民国初,郑元昭,蝉声莫更鸣高树。乡关南望知何处。翠竹舞修墙。风多长日凉。书来良慰我。报道红薇好。往岁恼无花。今年开最佳。
菩萨蛮 其三,清末民国初,郑元昭,家书来报园林好。金钱蒲并龙须草。不减去年青。流芬阶与庭。又云兰畅茂。晨露花娟秀。忆我在家时。宵将豆水浇。
卖花声,清末民国初,郑元昭,燕北信风迟。盼到花时。牡丹天气后游宜。曾许园林连日共，偏赋将离。小别月为期。总苦凝思。心情懒到冷琴丝。知隔帘栊犹恨远，况是天涯。
浣溪沙 辛未春日柏园看牡丹和心与,清末民国初,郑元昭,旧苑春来到处香。赏花尤喜傍池塘。风丝摇曳翠罗裳。芍药数畦含露气，牡丹千朵幂烟光。小红栏外碧篱旁。
鹧鸪天 春夜对月和蕙愔,清末民国初,郑元昭,花正开时月正中。楼窗一角傍芳丛。夜迟犹恋栏杆曲，罗袖轻飏爱淡红。春尚浅，趣偏浓。老年滋味少年同。湘帘几次垂还卷，小婢无知却恼侬。
菩萨蛮,清末民国初,郑元昭,一丝暖逗东风影。这番可是梨花信。积雨莫成霖。柔枝恐不禁。玉箫春昼永。屈指清明近。待燕小红楼。湘帘半上钩。
采桑子 晓醒,清末民国初,郑元昭,鸡声喔喔天将晓，晓色朦胧。不辨帘栊。隔帐梅花一剪风。清宵数尽沉沉漏，小梦才浓。鹦鹉雕笼。几度催妆睡起慵。
水调歌头,清末民国初,梁启超,拍碎双玉斗，慷慨以一何多。满腔都是血泪，无处著悲歌。三百年来王气，满目山河依旧，人事竟如何。百户尚牛酒，四塞已干戈。千金剑，万言策，两蹉跎。醉中呵壁自语，醒后一滂沱。不恨年华去也，只恐少年心事，强半为销磨。愿替众生病，稽首礼维摩。
满江红 赠魏二,清末民国初,梁启超,如此江山，送多少英雄去了。又尔我蹋尘独漉，睨天长啸。炯炯一空余子目，便便不合时宜肚。向人间一笑醉相逢，两年少。使不尽，灌夫酒。屠不了，要离狗。有酒边狂哭，花前狂笑。剑外惟余肝胆在，镜中应诧头颅好。问匏黄阁外一畦蔬，能同否。
六丑,清末民国初,梁启超,听彻宵残雨，正帘外晓寒衣薄。莫道春归，便浓春池阁，已自萧索。问岁华深浅，愔愔桃叶，在旧时栏角。繁红斗尽无人觉。待解寻芳，东风已恶，欢期未分零落。尚曲墙扶绕，频动春酌。情怀如昨。只休休莫莫，似水流年，底成飘泊。故枝犹缀残萼，又蜂衔燕蹴。乍欺怯弱，愁对汝自扃深閤。却不奈一阵轻飙无赖，送敲垂幕，感啼鸟未抛前约。向花间道不如归去，怕人瘦削。
采桑子,清末民国初,梁启超,沈沈一枕扶头睡，直到黄昏。犹掩重门。门外梨花有泪痕。薰篝萧瑟炉烟少，不道衣单。却道春寒。丝雨濛濛独倚栏。
谢秋娘,清末民国初,梁启超,休轻别，别易见时难。燕子不归春寂寂，恨烟颦雨杏花寒。小立已黄昏。
蝶恋花二阕 其一,清末民国初,梁启超,曾是年时行乐处。典尽貂裘，日日如泥醉。醉别西楼醒不记。马头犹作香奁语。一霎人天成影事。剑魄琴魂，添得凄凉意。知否双文挑锦字。当时月照人无寐。
蝶恋花二阕 其二,清末民国初,梁启超,我亦兰成憔悴久。泪泫长条，孤负章台柳。十万护铃金字咒。东风无力春消瘦。门巷枇杷还似旧。锦瑟年华，得似当时否。赢得一池春水绉。泪痕狼藉青衫袖。
浪淘沙,清末民国初,梁启超,燕子旧人家。枨触年华。锦城春尽又飞花。不是浔阳江上客，休听琵琶。轻梦怕愁遮。云影窗纱。一天浓絮太亏他。镇日飘零何处也，依旧天涯。
鬲溪梅令 次韵孝通,清末民国初,梁启超,凄凉花事一春迟。苦寻思。袖口香寒摘得最繁枝。江南持与谁。溶溶微月浸愁漪。夜寒时。一迾梦烟愁雨我怜伊。春阑花未知。
扬州慢 送江逢辰归山,清末民国初,梁启超,战鼓摧心，征尘涴泪，乾坤无限秋声。望青山一发，又商略归程。问摇落天涯倦客，十年尘梦，可也苏醒。念故山兰蕙，背人一样凄零。罗浮西去，有年时游屐曾经。算醉眼看云，冷肠漱石，彀遣今生。便拟诛茅天外，任人间憔悴兰成。怕劫灰无赖，等闲惊起山灵。
蝶恋花三阕 其一 春尽感事送归者,清末民国初,梁启超,刻意留春春不住。杜宇声声，抵死催人去。絮影迷漫芳草渡。天涯那是春归路。一缕闲情无著处。落尽荼蘼，几点清明雨。莫唱方回肠断句。世间只有情难诉。
蝶恋花三阕 其二,清末民国初,梁启超,毕竟和卿干甚事。未到中年，哀乐先如许。寂寂庭芜春满地。海棠那识人蕉萃。一霎斜阳搀暮雨。絮絮阴晴，天亦无凭据。花自不言莺自语。可怜心比秋莲苦。
蝶恋花三阕 其三,清末民国初,梁启超,折取繁香无处寄。不分残红，却被东皇误。断送流年知几许。一天狼藉风和雨。金缕低迷浓作絮。搁了帘栊，黦了春庭宇。春若有情应少住。重来门巷难如故。
菩萨曼,清末民国初,梁启超,枣花帘底熏香坐。新年添个闲功课。镇日苦咿咿。背郎奁体诗。不知缘底事。怕读相思字。蓦地问归程。背人双泪荧。
如梦令,清末民国初,梁启超,昨夜东风还又。春水一池吹绉。飞絮满天涯，可是燕归时候。消受。消受。六曲药栏携手。
金缕曲,清末民国初,梁启超,一例西风里。谁信汝、此番行色，凄凉如此。彻骨寒生孤枕梦，蓦地鹊桥波起。也太觉、一年容易。昨日洗车明日泪，问人生、哀乐谁能主。木叶落，君行矣。谂君无限伤心事。料难忘、密缝珍重，寒衣曾寄。薄命儿郎更消得，多少春魂秋气。只添我、天涯滋味。日日长亭折杨柳，送行人、却恨归无计。歌金缕，忘变征。
减字木兰花 为孺博题秦郎画扇,清末民国初,梁启超,秋心如许。红禅多少销魂句。著意温存。中有经年旧酒痕。年年依旧。尊前顾影人销瘦。一例婵娟。寄语凉风莫弃捐。
卜算子,清末民国初,梁启超,衣袂满京尘，荏冉归无计。王粲登楼已百忧，那更连天雨。仙侠两蹉跎，有恨和谁理。红煼欢场宿酒醒，切切琵琶语。
念奴娇 寿何梅夏,清末民国初,梁启超,吾乡奇士，数道咸以后，几人健者。雨打风吹余子尽，似汝此才今寡。铁骨酣霜，绣肠织月，箫剑双无价。酒阑对我，二豪情态如画。只恨荦荦头颅，颟颟髀肉，不了山灵诧。趁著湖山残照在，尽汝秋魂姚冶。丛社鬼谋，原祠天问，莫管兴亡话。一尊寿汝，先生扶醉归也。
兰陵王 至日寄蕙仙，计时当在道中,清末民国初,梁启超,暝烟直，织就一天愁色。阑干外无限庭芜，付与斜阳尽狼藉。良期渺难得。遮莫年华虚掷，迢迢夜。梦去愁来，还似年时倦游客。天涯数行迹。念衾冷舟篷，灯暗亭壁。篮舆扶下正无力。又月店鸡声，霜桥马影，催人晨起趁晚驿。夜凉怎将息。凄寂。共今夕，共目断行云，江树南北，芳痕触处情无极。有织锦留墨，唾绒凝碧，思量无寐。又淡月，照帘隙。
洞仙歌 中秋寄内,清末民国初,梁启超,薄醒残睡。又四更天气，明月新来太无赖。记去年，今夕双影晶帘，曾见汝、一点窥人微醉。瑶台天外路，依约年华，甚到圆时越憔悴。料脂香啼曙，镜粉敲寒，算未减花底天涯滋味。待互倩素娥愬殷勤，万一梦魂儿断鸿能寄。
台城路 黄浦江送蕙仙归宁之黔，余亦南还矣。,清末民国初,梁启超,平生未信离愁苦。放他片帆西去。三叠阳关，一杯浊酒，做就此番情绪。劝君莫醉，怕今夜醒来，我侬行矣。风晓月残，江浔负手向何处。天涯知是归路。奈东劳西燕，辽绝如许。满地干戈，满天风雪，耐否客途滋味。几多心事，算只有凄凉，背人无语。待取见时，一声声诉汝。
清平乐 十一月十八夜宿酒刚醒，猛南前月今夕乃黄㜑送别时也，惘然得句,清末民国初,梁启超,别来几日，又如今时节。一阵晓风铃语咽。梦醒衾寒似铁。梦中细语商量。醒来残月横窗。待倩嫦娥瞧去，两人那个凄凉。
蝶恋花,清末民国初,梁启超,法界光明毛孔吐。楼阁潭潭，帝网无重数。渺渺化身何所住。百千万劫寻来路。蹴踏金轮披垢腻。除却泥犁，那有庄严土。热血一腔谁可语。哀哀赤子无同与。
贺新郎,清末民国初,梁启超,昨夜东风里。忍回首月明故国，凄凉到此。鹑首赐秦寻常梦，莫是钧天沈醉。也不管、人间憔悴。落日长烟关塞黑，望阴山铁骑纵横地。汉帜拔，鼓声死。物华依旧山河异。是谁家庄严卧榻，尽伊鼾睡。不信千年神明胄，一个更无男子。问春水干卿何事。我自伤心人不见，访明夷别有英雄泪。鸡声乱，剑光起。
金缕曲 丁未五月归国，旋复东渡，却寄沪上诸子,清末民国初,梁启超,瀚海飘流燕。乍归来、依依难认，旧家庭院。唯有年时芳俦在，一例差池双剪。相对向斜阳凄怨。欲诉奇愁无可诉，算兴亡、已惯司空见。忍抛得，泪如线。故巢似与人留恋。最多情、欲黏还坠，落泥片片。我自殷勤衔来补，珍重断红犹软。又生恐、重帘不卷。十二曲阑春寂寂，隔蓬山、何处窥人面。休更问，恨深浅。
忆江南 其一 宝云楼夏日即兴,清末民国初,梁启超,吾庐好，气象绝清高。生意古今惟种树，雄心朝暮惯听潮。何处著尘劳。
忆江南 其二,清末民国初,梁启超,开卷罢，随意一凭阑。浴海朝霞明万木，当窗斜日照千帆。此际几人闲。
忆江南 其三,清末民国初,梁启超,长日静，不放画帘垂。入座飞花争燕子，上阶蝴蝶戏猫儿。忙杀为阿谁。
忆江南 其四,清末民国初,梁启超,将进酒，市远味难兼。牛湩朝朝调麦饭，鱼羹顿顿供椒盐。不管老饕嫌。
忆江南 其五,清末民国初,梁启超,重门掩，恰称野人家。篱落乌龙眠妥贴，井阑玉虎语咿哑。风味故园赊。
忆江南 其六,清末民国初,梁启超,周旋久，鸥鹭不相惊。忽报沙滩新雨过，起看松罅断虹明。暝色正轻盈。
忆江南 其七,清末民国初,梁启超,新浴后，细葛著轻丝。一树露蝉声不断，半床松子落无时。午梦更相宜。
忆江南 其八,清末民国初,梁启超,忘机惯，随处见天游。稚子绕床驯竹马，学僮嬉水狎轻鸥。人我两悠悠。
忆江南 其九,清末民国初,梁启超,闲功课，日日没争差。娇女自钞花外集，老妻学踏自由车。卒业两些些。
忆江南 其十,清末民国初,梁启超,芳草外，极目似迷漫。渔唱有时喧远浦，海云无意失前山。一鸟正飞还。
忆江南 其十一,清末民国初,梁启超,万松里，庭院自深深。宾客纵横争短榻，儿童错落弄鸣琴。老子正高吟。
忆江南 其十二,清末民国初,梁启超,须磨浦，落日放船宜。鸦鬓小娃充擢手，皋比长者作舟师。破浪自逶迤。
忆江南 其十三,清末民国初,梁启超,凉亭畔，团坐到三更。万壑鱼龙醒不夜，疏星河汉度无声。双扇扑流萤。
忆江南 其十四,清末民国初,梁启超,明月夜，游屐尚徘徊。夜汐往还循岸见，秋花红白戴星开。清兴亦悠哉。
忆江南 其十五,清末民国初,梁启超,春睡足，西顾泪阑干。霖雨蛰龙劳想望，琼楼玉宇自高寒。忍向此中蟠。
三姝媚 送陈大归国，用草窗送碧山还越均,清末民国初,梁启超,愁苗和泪绽。况客里还逢故乡回雁。苦忆俊游，叹春随人老，相看依黯。数遍花风，谁信道便成秋苑。赢得年时，偷卜佳期，带围销减。怅望银河清浅。正指冷笙寒，梦长天远。今夜河桥，怕晓风杨柳，做成凄婉。傥遇冥鸿，为说我高歌青眼。更问鱼龙醒未，沧江晼晚。
鹊桥仙 阳历七月七日，东邦士女相将乞巧，忘与汉朝腊错啎也，戏赋此解,清末民国初,梁启超,坠欢依约，佳期迢递，今古别离无数。自从银水浅蓬莱，却赢得年年两度。鹊桥低亚，鸾軿徐动，指点鬟风鬓雾。只愁羲驭太无凭，便有约也将人误。
长亭怨慢 文卿远游，失职牢落而归，倚此送之，不胜河梁日暮之感。,清末民国初,梁启超,禁不起轻阴薄暮。的的蔫红，如今何处。剩有丛兰，楚累愁对黯无语。天寒袖薄，更何苦，留人住却。只不胜情，怪梦后楼台如许。辛苦。正海云东指，又逐海潮西去。几番俊赏，都付与闲风闲雨。纵行遍芳草天涯，那便是玉郎归路。待春水生时，试倩断鸿回顾。
八声甘州 郑延平王祠堂用梦窗游灵岩韵,清末民国初,梁启超,甚九州尽处起悲风，汉军落前星。剩百年花鸟，种愁荒砌，啼血空城。夜半灵来灵去，海气挟蛟腥。似诉兴亡恨，铃语声声。今日红羊又换，算学仙辽鹤，有梦都醒。对斜阳无语，弹泪满冬青。渐东流夜潮去急，荡旧时明月下寒汀。凭谁问，閟重重恨，树靡东平。
暗香 延平王祠古梅，相传王时物也,清末民国初,梁启超,东风正恶。算几回吹老，南枝残萼。水浅月黄，长是先春自开落。二百年前旧梦，早冷却栖香罗幕。但剩得片片倩魂，和雪渡溪彴。依约。共瘦削。便撩乱乡愁，驿使难托，鸾笺罢写。闲杀何郎旧池阁。休摘苔枝碎玉，怕中有归来辽鹤。万一向寒夜里，伴人寂寞。
高阳台 题台湾逸民某画兰,清末民国初,梁启超,紫甲颦烟，素心泫露，等闲消得黄昏。幽谷年年，孤芳谁共温存。多情应解思公子，渺予怀可奈无言，最凄凉月冷空庭，香返骚魂。秋人别有秋怀抱，将灵均遗佩，写入冰纨。雨叶风枝，古今无限荒寒。凭君莫问移根地，怕著来总是愁痕。更销凝，象管抛余，泪满湘沅。
西河 基隆怀古,清末民国初,梁启超,沈恨地。百年战伐能记。层层劫烬閟重渊，潜虬不起。但看东海长红桑，蓬莱极目无际。耿长剑，谁更倚。虞泉坠日难系。鼓声断处月沈沈，浪淘故垒。返魂槎客若重来，酬君清泪铅水。夕阳一霎见蜃市。又罡风、吹堕千里。欲问人间何世。看寒流涌出，汉家明月，消瘦姮娥山河里。
念奴娇 基隆留别,清末民国初,梁启超,司勋伤别，况天涯春尽，番番风雨。行也安归留不得，断渡似闻铃语。西北云深，东南地坼，万恨凭谁补。扁舟去后，残蟾应恋江树。为问枝上啼红，千山鹃老，颜色能如故。草草东流村壁字，平地几回今古。碧涨量愁，玉珰缄泪，影事君看取。落潮今夜，酒醒梦坠何处。
蝶恋花 其一 感春,清末民国初,梁启超,倚遍黄昏人瘦削。愁对阴阴，旧日闲池阁。记得燕来风动幕。是谁偷觑秋千索。一雨做成新梦恶。梦里罗衾，恰似郎情薄。早识护铃成漫约。余英悔不春前落。
蝶恋花 其二,清末民国初,梁启超,别路屏山天样远。苦怨斑驩，不放人留恋。波底题红流片片。凭君量取愁深浅。恨雨颦烟朝暮卷。便到春回，憔悴羞重见。何况梦中时鸟变。东风已共游丝倦。
蝶恋花 其三,清末民国初,梁启超,江上琵琶声最苦。不分娉婷，错嫁浮梁贾。昨夜梦云迷远浦。推篷又是愁风雨。休问飞红谁是主。才堕天涯，半晌成今古。一角池萍风约住。前身谁信枝头絮。
蝶恋花 其四,清末民国初,梁启超,岁月堂堂人草草。数尽花风，冰尽春怀抱。镇日西园莺不到。断红零粉谁知道。多事庭芜青未了。和月和烟，牵惹闲烦恼。谁遣南云音信杳。一年又见吴蚕老。
蝶恋花 其五,清末民国初,梁启超,依约年时携手处。谢却梨花，添却廉纤雨。雨底蜀魂啼不住。无聊祇劝人归去。刬地满天花作絮。饶得归来，狼藉春谁主。誓待相思能几度。轻身愿化相思树。
蝶恋花 其六,清末民国初,梁启超,莫怨江潭摇落久。似说年时，此恨人人有。欲驻朱颜宜倩酒。镜中争与花俱瘦。雨横风狂今夕又。前夜啼痕，还耐思量否。愁绝流红潮断后。情怀无计同禁受。
浣溪沙 其一 台湾归舟晚望,清末民国初,梁启超,老地荒天閟古哀。海门落日浪崔嵬。凭舷切莫首重回。费泪山河和梦远，彫年风雨挟愁来。不成抛却又徘徊。
浣溪沙 其二 乙丑端午夕俄公园夜坐,清末民国初,梁启超,饱听官蛙闹曲池。那更鸣砌露虫悲。错撩人是月如眉。坐久漏声催倦夜，归来长簟梦佳期。不缘无益废相思。
鹊桥仙,清末民国初,梁启超,冷瓢饮水，蹇驴侧帽绝调更无人和。为谁夜夜梦红楼，却不道当时真错。寄愁天上，和天也瘦。廿纪年光迅过。断肠声里忆平生，寄不去的愁有么。
虞美人 自题小影寄思顺,清末民国初,梁启超,一年愁里频来去。泪共沧波注。悬知一步一回眸，嵌著阿爷小影在心头。天涯诸弟相逢道。哭罢应还笑。海云不碍雁传书，可有夜床俊语寄翁无。
鹊桥仙 自题小影寄给思成,清末民国初,梁启超,也还美睡，也还善饭，忙处此心常暇。朝来点检镜中颜，好像比去年胖些。天涯游子，一年恶梦，多少痛愁惊怕。开缄还汝百温存，爹爹里好寻妈妈。
好事近 其一 代思礼题小影寄思顺,清末民国初,梁启超,昨日好稀奇，迸出门牙四个。刚把来函撕吃，却正襟危坐。一双小眼碧澄澄，望著阿图和。肚里打何主意，问亲家知么。
好事近 其二,清末民国初,梁启超,谢你好衣裳，穿著合身真巧。那肯赤条条地，教瞻儿取笑。爹爹替我掉斯文，我莫名其妙。我的话儿多著，两亲家心照。
鹧鸪天 丁卯中秋李夫人三周忌日,清末民国初,梁启超,露气凄微稍见侵。自携瘦影步花阴。屋梁正照无情月，庭树犹栖不定禽。河影没，漏声沈。销磨佳节得孤吟。云鬟玉臂三年梦，碧海青天一夜心。
沁园春 己巳送汤佩松,清末民国初,梁启超,可怜阿松，万恨千忧，无父儿郎。记而翁当日，一身殉国，血横海峤，魂恋宗邦。今忽七年，又何世界，满眼依然鬼魅场。泉台下，想朝朝夜夜，红泪淋浪。松兮躯已昂藏，学问算爬过一道墙。念目前怎样，脚跟立定，将来怎样，热血输将。从古最难，做名父子，松汝嵌心谨勿忘。汝行矣，望海云生处，老泪千行。
虞美人 柳絮,清末民国初,洪炳文,因风作势敲罗幌。疑听珠环响。漫天雪影雨初晴。搀入梨花到眼不分明。飘茵堕溷时时有。往事难回百。吴绵耐冷卸征衣。逝水浮萍何处送将归。
满江红 暮秋感怀,清末民国初,洪炳文,三尺枯桐，弹不出、古人怀抱。空羡那、闲云孤鹤，海天春晓。抚髀每嗟吾辈晚，着鞭已让他人早。笑闲身、何处寄闲愁，吟诗好。花落尽，空幽草。梦醒后，馀啼鸟。怅文人、前身孽障，一生难了。忏悔无从空五蕴，求仙孰是通三岛。且闭门、种菜玩时光，英雄老。
浪淘沙 其一 霜林红叶,清末民国初,洪炳文,秋色上帘栊。霜信难通。堤边砧杵塞边鸿。错认三春桃李放，绚烂东风。点缀到江枫。暮景霞烘。酡颜人醉绮罗丛。好趁多情流水去，诗句题红。
浪淘沙 其二 小园野菊,清末民国初,洪炳文,冷信近窗纱。瘦影交加。斜阳衰草路三叉。花意浑如人意淡，洗却繁华。心绪正如麻。无兴探花。一枝横压帽檐斜。问讯重阳风雨后，秋在谁家。
金缕曲 又题卷后,清末民国初,洪炳文,庭院无人处。绮情生、镇日悲秋，悄无一语。百感填膺芒角露，恨少霓裳歌舞。漫记忆、前身儿女。泥雪三生重印证，谱新词、遑说推敲苦。天有缺，石能补。生平只为多情误。触牢愁、酩酊难浇，蓬莱易沮。哀乐小年难自遣，只听琵琶低诉。何处是、满庭芳树。但愿仙风飘引去，到珠宫、重问云霞侣。离别久，泪如雨。
蝶恋花 自题《黑蟾蜍》传奇后,清末民国初,洪炳文,安平江上军容整。鼙鼓传来，迸人笳声竞。将自勤王兵用命。黑旗现出蟾蜍影。回首南天风鹤警。砥柱中流，保此台南境。屡出奇谋忠勇称。麒麟杰阁丹青炳。
百字令 又题《帝女花》、《桃溪雪》两传奇后,清末民国初,洪炳文,老天何苦，把佳人才子，艰难尝试。离合悲欢空簸弄，抛了盈盈清泪。宝镜重圆，绿珠竟殉，幻出离奇事。茧情词客，谱成双绝文字。堪叹逝水流光，繁华一瞬，回头无滋味。剩有茫茫身世在，不许闲愁搁起。故国沧桑，海疆风鹤，一例伤心意。卌首新诗，暂当仙佛游戏。
鹊桥仙 自题《鹊桥会》传奇后,清末民国初,洪炳文,偶披蓑笠，暂停机杼。今夕相逢欢语。人间佳偶百年身，好似我、一双儿女。有情伉俪，无情河汉，未许凌波屡渡。只今隔水望仙桥，鳷鹊问、归飞何处。
凤凰台上忆吹箫 自题《箫鸾配》传奇后,清末民国初,洪炳文,滴露研朱，临池洗砚，写来韵本争传。笑上头夫婿，未渡蓝桥。除是三生修到，消艳福、能遇神仙。超出那、尘寰欲海，忍利情天。翩跹。鹤声嘹亮，环佩响月中，想像婵娟。疑素娥仙子，尚在人间。轻把天机宣泄，遂成就、一段因缘。今宵也，中秋良辰，人月团圆。
百字令 自题《女中杰》传奇后,清末民国初,洪炳文,龙泉出匣，借红颜一怒、金蛇飞掣。恸哭三军皆缟素，齐映麻衣如雪。生斩仇头，直踹贼垒，靴袜俱流血。诘朝相见，父仇今日能灭。从此壮士归元，保全桑梓，大义从容决。太息中原多纵敌，孰是裙钗奇节。世主酬庸，乡闾慕义，心事偏难说。兵符躬掌，女中真有豪杰。
鬓云松令 忆家圃楝花盛时即景,清末民国初,洪炳文,燕莺来，蜂蝶聚。一阵东风，吹落花如雨。满地繁英纷莫数。为爱吾庐，近了扶疏树。月当空，日卓午。扑鼻浓香，如入梅林去。廿四番风留不住。欲写春光，且唤丹青补。
扫花游 寿李母池宜人七旬、漱梅茂才令堂六旬同庆,清末民国初,洪炳文,金萱两树，是姊妹花枝，同根连理。小春至矣。正梅香岭上，酒香瓮底。设帨良辰，争羡名门御李。莱衣戏。弄周甲古稀，先后能记。庆象贤竞美。有令子文孙，兰苕瑜珥。鹊声报喜。认婺星分野，斗牛宫里。吹到双成，管取玉笙洗耳。曲终未。顾洪崖、捧觞而起。
蝶恋花 题《花香醉蝶图》帐额,清末民国初,洪炳文,梦醒罗浮春信度。似惜芳心，飞入花深处。细草如茵粘不住。蘼芜二月多烟雨。妙笔滕王图作补。一抹胭脂，染出红无数。回首日边桃李树。春风上苑探花去。
步蟾宫 寿潘庆济表兄封翁七十双庆,清末民国初,洪炳文,岁星下界来游戏。休再问、神仙甲子。鹿车对挽出花间，难得是、椿萱并美。晚年骑省无情绪，且种就、庭阶兰芷。洪崖喜捧寿觞来，愿许附、霓裳队里。
长相思 柬晓蔷弟,清末民国初,洪炳文,对青山。画青山。不放犀毫一日闲。怡情泉石间。弹阳关。唱阳关。一曲天风响佩环。所思人未还。
画堂春 即景,清末民国初,洪炳文,青山半角隐斜阳。梧桐庭院招凉。何时梦入水云乡。一枕黄粱。明月良宵隐隐，藕花香忆潇湘。多情秋士更神伤。搅断柔肠。
蝶恋花 无题,清末民国初,洪炳文,雾里看花愁眼缬。按拍征歌，莫待繁华歇。何处唾壶人击节。绮筵飘堕回风雪。谁遣蟾光三五缺。弹到琵琶，休讶声凄绝。表里洞明光四彻。前身记是中天月。
长相思 其一 题画兰,清末民国初,洪炳文,对幽兰。写幽兰。谱出骚人心事难。含情空倚栏。酌金樽。倒金樽。一点芳心画里看。江皋烟水寒。
长相思 其二 登楼玩月,清末民国初,洪炳文,上高楼。望晶球。万里长空如素秋。湘帘悬玉钩。碧云收。绿阴稠。谁按新声水调头。高歌凌斗牛。
百字令 自题《留云洞》传奇后,清末民国初,洪炳文,名山深处，羡神仙多暇，搜罗材士。列宿云台今再见，武达文通而已。九转还丹，一龛入定，富贵今来矣。人生如梦，卅年岁月如驶。行见东慑扶桑，北通渤澥，更南穷交址。从此戎羌臣服尽，无复风尘飙起。水截蚊鼍，陆剸兕虎，足了中原事。滔滔天下，洞真仙子谁是。
望湘人 《众香国》忆梦，寄怀元真真人，即题本传奇后,清末民国初,洪炳文,忆天香两袖，疏影半墙，众香园里曾住。茗碗初烹，烛花未灺，更有多情仙侣。玉册名标，金壶墨淡，嘱题诗句。说恁时、阮肇重来，只在云山深处。别来俄更朝暮。奈仙凡境杳，难通鱼素。待欹枕幽寻，只有碧山烟树。雪里思鸿，蕉中觅鹿，尽自吟魂来去。苦望断、天际真人，何日再瞻眉宇。
减兰 其一 薄病初起书怀,清末民国初,洪炳文,养疴许久。料是黄花同比瘦。勉阅方书。案上终朝对药炉。宵深不寐。只有青灯知此昧。残月窗横。不是三更便四更。
减兰 其二,清末民国初,洪炳文,流光似驶。又见凉风天末起。百感纷投。兀自伤心不待秋。峰回水聚。何处神仙开洞府。梦里名山。安得乘云共往还。
减兰 其三,清末民国初,洪炳文,新秋至矣。案户明河如尺咫。砌畔虫声。不是愁人不解听。罗帏雪净。照见娟娟明月影。雁字遥天。待架银筝柱上弦。
齐天乐 江右署中新春书怀,清末民国初,洪炳文,春来兀自无情绪。匆勿客中虚度。一雁西风，双鱼远道，问讯家书何处。怀人正苦。奈极目天涯，故乡云树。临水登山，倚栏每独自延伫。雪花又兼冻雨。丁冬和断续，深更衙鼓。短烛良宵，寒衾孤枕，别有伤心诗句。牢愁莫诉。怅斋馆淹旬，凄凉如许。怕到黄昏，听声声杜宇。
阮郎归 咏雪,清末民国初,洪炳文,上元过后落灯时。寒风吹鬓丝。地炉添炭客添衣。新春人未归。迷雁阵，印鸿泥。琼楼高复低。梅花问讯断桥西。卷帘晴絮飞。
水龙吟 雪美人,清末民国初,洪炳文,何来琐骨玲珑，翩翩忆向空中坠。皎洁脂凝，娉婷玉立，轻盈砍语。似絮沾泥，如花堕溷，前身何处。记儿童游戏，几回雕镂，便自见、丰神露。只有玉娥生妒。洗铅华全身寒素。春光融泄，腰肢消瘦，凭谁防护。冷眼相看，偶然含泪，悄无情绪。伯明朝、日上帘栊，蓦地效、飞琼去。
少年游 送少湘侄回里,清末民国初,洪炳文,一帆风顺送归舟。胜景异三秋。湖口钟声，石头山色，都向望中收。长途风雪须珍重，莫自脱重裘。桑梓谈心，埙篪聚首，备述玉亭游。
鹧鸪天 寄次侄莱仙,清末民国初,洪炳文,早挂征帆向玉亭。浔阳江畔柳青青。燕来鸿去兄和弟，一响相逢便起程。干越俗，幕游情。徐徐说与阿戎听。琵琶洲渚东山色，不是丹青画不成。
捣练子 春闺,清末民国初,洪炳文,探芳信，误佳期。慵点胭脂懒画眉。难把灵犀通一点，只凭红豆寄相思。
调笑令 春闺,清末民国初,洪炳文,明月。明月。一年频更圆缺。清明芳草萋萋。绿树阴中鸟啼。啼鸟。啼鸟。惊醒春闺多少。
误佳期 饯春,清末民国初,洪炳文,垂柳垂杨城郭。中有帘栊楼阁。送春无限惜春心，怕见名花落。独自倚栏杆，无意斟杯斝。他乡欲寄故人书，只待南飞鹤。
满江红 自题《警黄钟》乐府,清末民国初,洪炳文,蕞尔黄封，固犹是、轩辕遗族。奈两大、胡元邻国，强陵弱肉。巾帼独虑恢复志，朝廷忍受要盟辱。惜么魔、世界化虫沙，战蛮触。蕉鹿梦，伊谁续。南柯记，重翻曲。彼文人涉笔，感怀而作。牖户无忘桑土彻，桃虫应念甹蜂毒。慨黄民、醉梦未曾醒，从今觉。
满庭芳 自题《再来缘》乐府,清末民国初,洪炳文,文史淹通，功名潦倒，谁怜措大酸寒。弥留绝笔，遗稿一篇存。惟有门生旧侣，恤孤嫠、每叩穷关。伤心处，纸灯麦饭，夜祭泣汍澜。妙龄膺使节，前生弟子，都是魁元。更诗篇印证，股晕斓斑。从此家门鼎盛，订姻好、后福团圞。奇绝事，编成乐府，当作戏文看。
金缕曲 其一 送余挺生大令筠之乐清任,清末民国初,洪炳文,两浙从公久。十馀年、衙参听政，槐厅邂逅。抚字催科分殿最，不愧吾民慈母。偶绾此、铜章墨绶。一载章安初莅治，便商量、小试栽花手：去思颂，万民口。两家同是忠宣后。念鲰生、同居皖籍，他乡聚首。敬梓恭桑偏谊笃，略分言情希有。竟不料、来朝马走。他日龙湫来揽胜，待洪崖、再挹浮邱袖。论文字，一樽酒。
金缕曲 其二 题包素人荣翰词稿,清末民国初,洪炳文,江左人文薮。老词人、鸠江旅寓，维扬邂逅。盾鼻磨时馀墨沈，往事不堪回首。羡闺阁、能逢腻友。大好江山都阅历，揽征衣、京洛缁尘透。别离苦，相思久。先生本是龙图后。溯年来、他乡稿笔，天涯奔走。纻白灯红词一卷，风雅如君希有。愿享此、千金敝帚。他日荆州能识面，待洪崖、重挹浮邱袖。论文字，一槽酒。
金缕曲 其三,清末民国初,洪炳文,一领青衫旧。恨鲰生、鸡窗雌伏，兔园株守。静坐焚香思忏绮，绮语无时蔑有。问地狱、泥犁知否。离合悲欢生恶感，忒关情、常觉眉头绉。量衣带，腰围瘦。新词盥诵蔷薇手。想先生、元龙意气，长卿抱负。瓦釜雷鸣腾俗响，忽听钧天雅奏。却早把、灵犀心逗。但愿鳞鸿时有便，付邮筒、寄我诗千首。赓同调，吾良友。
满庭芳 郑圃看菊，并柬主人，即用王大令词原韵,清末民国初,洪炳文,何处寻芳，满城风雨，秋残又值元冬。柴桑高士，隐约在篱东。种得黄花满地，恍身入绣谷罗丛。更难得，写生妙笔，画老圃秋容。山房开柿寿，屏供翡翠，鸟唤芙蓉。华堂丝竹，异曲同工。惜少红墙擪笛，夸按拍，豆子玲珑。雅爱此，望衡对宇，佳客有时逢。
贺圣朝 其一 同上，用陈栗庵茂材原唱韵,清末民国初,洪炳文,洞庭木落秋云暮。元冬将度。西邻忽报送花来，催题诗句。黄花满地，碧云天际，念佳人如晤。林间贳酒是谁来，有白衣相遇。
贺圣朝 其二 又一体,清末民国初,洪炳文,种花几度周星纪。可称花知己。肖形一一锡嘉名，有玉英珠蕊。满城风雨，满庭丝竹，助名花绮靡。卷帘人瘦，傲西风，为忆填词李。
蝶恋花 其一 和李仲都寄怀词原韵,清末民国初,洪炳文,新词丽句临风诵。吊古伤今，命意多悲痛。金粉江山浑似梦。吟笺压得归装重。八斗高才文思重。冠盖名流，付与君迎送。把酒同游风月共。题名好比岑岐洞。
蝶恋花 其二,清末民国初,洪炳文,看花老眼浑如雾。大好湖山，每欲游吴楚。为忆前人凭吊处。泪丝弹作帘纤雨。蜷伏家园谁共语。梦里飞球，何日能冲举。五载相思空自苦。离合悲欢原难预。
蝶恋花 其三,清末民国初,洪炳文,吟魂也把关山越。一曲三秋，此事心难撇。雪爪泥鸿留往迹。妙翰临摹称双绝。尺索鱼书前日接。觌面终难，深悔当年别。廿四花风俄一瞥。梅雨连绵无休歇。
浪淘沙 题垂丝海棠黄鹂画扇,清末民国初,洪炳文,金屋晓妆迟。微揾香腮。侬家情绪恰如丝。鸟啭歌喉花解语，真个相思。写出好丰姿。晕透胭脂。深闺正在梦辽西。九十韶光难唤住，春去多时。
蝶恋花 赵氏圃中初夏即景，用欧阳永叔词韵,清末民国初,洪炳文,绿树浓阴阴几许。前度杨花，化作萍无数。舞树歌台回望处。行人锗记台城路。楝子花开芳信暮。刻意留春，毕竟春难住。隐几支颐娇不语。一双胡蝶频来去。
捣练子 其一 闺情,清末民国初,洪炳文,云鬓乱，玉钗欹。慵点胭脂懒画眉。十二阑干明月夜，梨花影里立多时。
捣练子 其二 闺怨,清末民国初,洪炳文,弹烛泪，卷帘波。镇日含颦敛翠蛾。辜负韶光聊白惜，一春恨事笄侬多。
长相思 其一 在郡寓作,清末民国初,洪炳文,订归期。误归期。一片乡心托子规。侬情人不知。柳如眉。月如眉。怪底天涯鲤信迟。光阴梅熟时。
长相思 其二,清末民国初,洪炳文,雨丝丝。柳丝丝。春去堂堂几许时。呢喃双燕知。折杨枝。赠杨枝。只是今朝暂别离。重来应有期。
减字木兰花 寄友人,清末民国初,洪炳文,经年别绪。欲托星邮无觅处。楝子花开。一幅瑶笺特地来。偶拈弱管。每为情长嫌纸短。为报平安。共表同心两地欢。
浪淘沙 其一 柬某女士,清末民国初,洪炳文,玉映擅清才。妙句能裁。亚洲新学此胚胎。要把文明输女界，桃李群栽。把卷对妆台。咏絮吟梅。聪明定自夙根来。他日新词能寄我，珍重缄开。
浪淘沙 得次儿武林家书，为述其意，作此一阕 其二,清末民国初,洪炳文,归里太匆匆。汗马无功。风云未会困蛟龙。年少终军难用武，恼煞英雄。镜听到闺中。花卜灯红。檐前鹊语未曾通。夫婿封侯他日觅，为祝天公。
十六字令 其一,清末民国初,洪炳文,香。金鸭浓熏夜未央。重帘里，清馥浣诗肠。
十六字令 其二,清末民国初,洪炳文,帘。一幅湘纹压小檐。微雨度，响戛玉钩尖。
十六字令 其三,清末民国初,洪炳文,眉。镇日含颦那个知。问夫婿，深浅入时宜。
十六字令 其四,清末民国初,洪炳文,波。临去含情意若何。眉楼上，帘卷近秋河。
浪淘沙 自题《晚节香》传奇,清末民国初,洪炳文,轩冕怕尘淄。愧见台司。不因五斗折腰肢。三径就荒思故土，归去来辞。秋色满东篱。霜叶离披。白衣送酒酒盈卮。晚节香名真不朽，谱作传奇。
满江红,清末民国初,洪炳文,试上山亭，好一览、天容海色。浑便似、置身高处，玉楼晶阙。翘首烟霄尘埃外，步虚环佩仙宫侧。有江心、双塔峙中川，干云出。金波射，罗浮月。银涛涌，昆仑雪。叹英雄淘浪，潮声呜咽。挂采孤峰时隐现，灵昆一点争明灭。倩铜琶、唱出大江东，鸣弦绝。
减字木兰花,清末民国初,洪炳文,楝花香绕。闻说春归人未晓。屈指归期。廿四番风在此时。不如归去。愁向林间听杜宇。梅雨家家。怕卷湘帘对落花。
金缕曲,清末民国初,洪炳文,玉介名园处。是前朝、玉恭结构，亭台竹树。几度沧桑都过眼，只有林峦如故。今瓯隐、幨帷暂驻。对景题诗情怅惘，怕韶光、百五仍虚度。太玉洞，迷烟雾。风风雨雨连朝暮。问何人、金铃千万，将花呵护。淮海莺花词调好，只听琵琶低诉。招几辈、诗人联句。一曲阳关弹未了，奈英侬、白地抛春去。春去也，留难住。
浣溪纱 其一,清末民国初,陈衍,过雨苔痕玉不如。紫藤亭馆闭门居。可怜闲煞七香车。燕子不将春爱惜，落花那管客踌躇。个侬曾见海棠初。
浣溪纱 其二,清末民国初,陈衍,一桁衣香晒晚晴。几生修到夕阳明。那人梦向玉山行。纱眼尚知人意思，帘钩不解汝心情。呢喃燕语作么生。
摊破浣溪沙,清末民国初,陈衍,一碧茶烟染不成。竹炉松子坠零星。风做松声茶亦响，不分明。雨过楼台帘影翠，月来栏槛簟纹青。团扇夜凉无用处，伫流萤。
蝶恋花 其一 落梅用韵,清末民国初,陈衍,地近阑干能几尺。一夜东风，点尽梅花白。只有一窗窗纸隔。不知谁弄江城笛。花气药炉多病客。疏影暗香，绝调今难得。逝水年华看锦瑟。昭君关塞琵琶黑。
蝶恋花 其二 残月，叠前韵,清末民国初,陈衍,月上墙腰无几尺。耽搁人眠，故故帘钩白。不是灵妃江海隔。泥伊唤住同邀笛。较雨量晴多事客。一样寻常，近水夸先得。等到曲终江上瑟。数峰不辨青和黑。
蝶恋花 其三,清末民国初,陈衍,楼角斜阳才咫尺。一换寒温，又是无多白。问汝停杯天样隔。邀之不住阳关笛。遥想鸡声茅店客。晓发匆匆，蜀道难行得。历井扪参疑瑟瑟。屋梁颜色枫林黑。
疏影 其一 菊影用韵,清末民国初,陈衍,黄昏又近。这疏疏密密，抛撇谁领。无限斜阳，上尽帘钩，帘卷西风人静。诗人见说如伊淡，怎淡到、烟痕都暝。就个中摸索渠侬，孤袖暗香齐冷。慰藉消魂瘦损，暮云破一角，漏泄清景。压帽欹斜，依样朝来，只有寒温差省。范围约束疏篱管，管不住、周遮三径。恰小窗、落墨徐熙，一幅折枝相映。
疏影 其二,清末民国初,陈衍,柴门小启。甚重重叠叠，堆入帘底。柳不成痕，桐不成阴，竹又个无成字。水边篱落横斜见，又不似、罗浮妆倚。倩阿谁问答形神，除和陶诗无计。非复三人对影，举杯邀月色，岑寂恁地。衣白衣黄，大袖疏襟，黯黯酒痕难洗。争妍仿佛佳人背，顾好处、自怜无坠。趁早些、收拾横陈，玉骨枕函留翠。
疏影 其三,清末民国初,陈衍,疏灯一点。又遮遮掩掩，秋满栏槛。次第看来，如此萧疏，那有一分明艳。水仙祠下寒泉荐，冷落语、酒旗茅店。到不如梦醒纱幮，约略梨花云冉。谁话餐英旧事，美人怨迟暮，初服清感。止水盈盈，古镜精神，总怨烟消香暗。画图若写西风照，莫孟浪、秋容增减。算夜凉、蝶瘦螀寒，只有个萤还闪。
一剪梅 梅用韵,清末民国初,陈衍,破帽疲驴剧可怜。录就吴船。录就湖船。富阳沈碧好山川。梅尉祠边。梅子词边。暗香疏影阻归田。江国今年。槐府明年。袁安高卧正陶然。不出门前。况出门前。
点绛唇 口脂,清末民国初,陈衍,涂抹川红，一弯獭髓珊瑚准。斗茶沾吻。颜色微微损。纤手偎寒，书叶轻轻吮。残霞宛。指痕留粉。不及伊难抆。
霜天晓角,清末民国初,陈衍,酒清杯洁。明日严装发。最是无多离别。只一个，团圞月。愁绝衾尚热。语长灯半灭。珍重破题儿也。忍耽搁，短桥雪。
长相思 韬光竹径拾得双红豆,清末民国初,陈衍,愁惺惺。惜惺惺。昨夜灯花结不停。今朝山有苓。名宁馨。色宁馨。春风把酒祝亭亭。变伊双粒星。
丑奴儿慢,清末民国初,陈衍,夜夜凉蟾，偏照离人色。者山水登临佳日，难道淹迟。两度湖心，湖里小艇惯飞飞。云林一遍，云栖一遍，此外何知。分明尔我，吟红才调，拾翠年时。全不许、香车并辔，柔橹双枝。倚遍雕栏，柳丝鬓影共清池。扁舟归去，五湖烟水，他日来思。
六丑,清末民国初,陈衍,尽乘船骑马，甚客里、光阴虚掷。无多薄游，真飞鸿过翼。雪爪留迹。且住为佳耳，尚梅花千百，湖山香国。离居纵遣伤兰泽。今日桃蹊，明朝柳陌。春来更当追惜。奈镜台病后，遥念窗槅。酒阑人寂。望江天空碧。鱼雁沈沈，忒无信息。布帆明日行客。似前月浮梁，迢迢何极。蒙头睡、不掀巾帻。浑不管、重利商人轻别，鼾声床侧。离魂共、上下潮汐。只景纯、未取文通笔，差能赋得。
满庭芳,清末民国初,陈衍,山断钱塘，波遥申浦，襆被出武林门。犯寒孤棹，有酒懒携尊。蓦地归心似箭，甫能届、霜霰纷纷。停桡处、无多灯火，寂寞傍荒村。销魂。真底事，寒衣漫理，裙带轻分。杳题帕，迢迢一字温存。此去轻舟一叶，看水面只载书痕。邮签报，前途水驿，还耐几黄昏。
天仙子,清末民国初,陈衍,喔喔荒鸡浮客听。不许愁人眠不醒。此时遥想绮窗前，临晓镜。伤流景。往事停妆重忆省。坐尽栏干天未暝。衰柳斜阳双瘦影。夕阳收去影还单，立不定。行又静。落叶萧萧堆满径。
南浦 用张玉田春水韵,清末民国初,陈衍,春水载侬舟，问闲愁几斛，称量应晓。蓦见远山青，斜阳外，犹似妆楼才扫。出门长记，眉心皱比眉弯小。作达偏为潇洒语，伫看牛腰诗草。眼前寒食清明，道思家作客，将焉过了。送汝短长亭，长亭外，依旧梦魂难到。烟波浩渺。愁人同调寻孤悄。点点梨花春雨滴，垂泪替伊多少。
水龙吟 用东坡杨花韵,清末民国初,陈衍,昨宵风露泠泠，海棠上、月钩西坠。苍苔立尽，不管冰寒，那是情思。金缕兜鞋，红蕤欹枕，帷开还闭。怪传杯选事，纱窗低报，却偷被背侬起。帘外碧桃芳讯，等些时嫩英都缀。匆匆可惋，人间春色，只除在碎。试问于卿，干将何事，皱伊池水。但云鬟玉臂，清辉香雾，有盈盈泪。
长亭怨慢,清末民国初,陈衍,更耽搁、芦花偎絮。燕子楼台，柳条门户。暮雨宵小，那是才唱，奈何许。劝君行矣，莫怅暮天云树。树解甚么来，会做出、多情如此。日暮。征鸿不见，只见鹧鸪无数。难行得也，算多谢、这番分付。汝也不合出山来，替人去、声声为主。剩只有蛮笺题字，言愁覼缕。
雨霖铃 舟次闻虫,清末民国初,陈衍,虫声低切。正兰舟向，沙际初歇。谁知乍暖春气，先知道了，草根偷发。漫说篷阴细透，胜流水呜咽。早惹起，池馆相思，一绿窗纱别来阔。人间若个春来别。尚不教、孤负花时节。看看百花生日，无恙是、好花圆月。且自商量，裙幄花凐，琐碎都设。肯等到、天际归舟，早共加餐说。
减兰,清末民国初,陈衍,一肩行李。依旧听风还听水。枉惹相思。尽可看山共画眉。梅花落早。溪上梅鱼风信好。溪水悠悠。侬饮溪头汝饮流。
望江南 其一,清末民国初,陈衍,蓦然见，底事费寻思。浅碧袜帮黏草色，退红裙衩罥花枝。护惜不曾知。
望江南 其二,清末民国初,陈衍,花前见，半臂不曾添。拂了衍波笺一帧，晓寒欲赋吮毫尖。回首唤钩帘。
望江南 其三,清末民国初,陈衍,灯前见，珍重眼波斜。墨吮绛唇脂不管，茶斟绿脚黛差些。知否那人家。
浣溪纱,清末民国初,陈衍,杜宇千山不可闻。桃花憔悴墓田春。英台蝴蝶旧罗裙。酸到杨梅浑不耐，石家醋醋又含颦。者番天气者番人。
如梦令,清末民国初,陈衍,六扇碧纱轻茜。袅袅炉烟如线。灭烛又停琴，恰贮月儿深院。相见。相见。松罅替伊方便。
贺新凉,清末民国初,陈衍,竟有吞声别。怪连宵、风房露槛，云旗明灭。十载回肠无一语，已透中边洞彻。却不道、催花时节。纵有鹃声啼不断，顿西楼、月黑天如铁。曾不见，鹃之血。百身莫赎三良穴。甚池塘、荆榛栉比，都无磨折。拚却晓风残月苦，英发雄姿休说。况细数、灯光香热。耿耿当熊占鹊感，总星辰、昨夜明河澈。又岂啻，牙琴辍。
菩萨鬘 回文,清末民国初,陈衍,落花风景春衫薄。薄衫春景风花落。池水碧些些。些些碧水池。偶耽佳句有。有句耽佳偶。难道不看看。看看不道难。
暗香 其一,清末民国初,陈衍,药香细袅。共病魂断续，帘波萦绕。漫说护持，悔煞淹煎已多少。谁遣朝占夕卜，惊心处、都非佳兆。镇夜起、步绕床前，窗纸色将皎。谁晓。思悄悄。算赎与百身，难问幽杳。有如日皦。曾较彭殇定谁夭。流水华年自古，好趁着、蔫花娇㒟。怕杜宇，啼血也、一春未了。
暗香 其二,清末民国初,陈衍,髻鬟未整。已十旬镜槛，流黄尘冷。夜夜迟明，乍可甜乡去俄顷。金斗沈香熨尽，和绉坐、更衣全屏。漫打叠、比瘦黄花，帘押卷秋影。曾省。旧斗茗。指断臂海棠，续了圆颈。算天尚肯。教免蘅芜梦惊醒。持匕留裙无恙，回首处、还应悽哽。算苦少，来日也、夜游烛秉。
洞仙歌,清末民国初,陈衍,人天九变，趁华鬘璎珞。玉气珠光尚如昨。彩云留记取，周昉屏风宜称处，弦柱华年寄托。年时曾待阙。脸际眉山，盼断妆台扇初却。店里定婚人，不道重来，莫金缕衣裳耽搁。只除裹、春云碧琉璃，肯钿尺裁量，秘辛轻错。
扬州慢,清末民国初,陈衍,南浦残红，西山冷翠，一舟怎去温存。自江郎赋别，此恨算重论。望烽火、乡关照澈，酒旗歌扇，消歇芳尊。已全家儿女，片帆来挂荆门。自来俊赏，总牵缠、哀感余根。把白练裙题，紫罗囊佩，并与销魂。寂寞鸥波门馆，花无主、蝶梦黄昏。有溪流和泪，潺湲都到江村。
木兰花慢,清末民国初,陈衍,又金棺闭了，全凋孝绰三人。是曾祭徐君，摧藏掩抑，独倍伤神。禁他五年肠断，已卷葹、不死是前身。到底山丘华屋，生前遗迹陈因。人琴恸况牙琴。同调话频仍。数茗碗炉香，书签药裹，月夕花晨。如今济尼重问，怆谢家、林下渺音尘。看取童牙孤露，他年头角嶙峋。
柳色黄,清末民国初,陈衍,一片飞花，搀着柳绵，摇荡新燕。春光几度飘扬，客里出门初见。久疏步屧，准拟访友宣南，偷闲半日逢僧院。枨触旧游来，却寻春情倦。回旋。丁香花底，芍药阶前，踏青曾遍。前度刘郎，不是空怀人面。再来何日，待作索米东方，从容割肉金銮殿。门馆觅鸥波，看车停双钿。
绮罗香,清末民国初,陈衍,簇蝶裙腰，钿蝉鬓影，前度嬉游春时节。绮陌香泥，昨夜初飘春雪。妆点出、夹岸琼楼，映灯火、繁星明灭。那知他、瓦冷圆月，栏干偎罢被池热。匆匆骊唱又发。谁向青青客舍，垂条攀折。淡粉轻烟，珍重泰娘留别。邀顾曲、檀板梨园，约载花、玉骢金埒。总今日、回首音尘，个侬先愁绝。
湘春夜月 沪上感旧，用黄德文韵,清末民国初,陈衍,怪春江、许多油碧愁痕。重问人面桃花，依旧是朱门。能几渡江桃叶，已有人迎接，剩得桃根。更替人指点，珠宫旧榜，题字犹存。江皋解佩，惊鸿照影，沈醉天昏。拥髻银灯，何苦共、落红惆怅，同调伤春。窥江胡马，望眼烽烟，早销魂。待不去，向花丛、取次低头，只合除却巫云。
八声甘州 其一,清末民国初,陈衍,早安排折柳唱阳关，送君挽征衫。竟里亭斜月，重门上钥，细雨春帆。翠被薰香拥处，汝手执掺掺。罗帐灯昏际，离思难缄。此去闺中风暖，已绿波人远，草长江南。更遥遥青翰，何以报瑶函。只春风、白铜堤上，与黄河、远上共矜严。好依旧、临风杨柳，万缕长搀。
八声甘州 其二,清末民国初,陈衍,便重来唱彻后庭花，此愁奈君何。待斑骓骄赭，琼枝璧月，春影婆娑。携手神仙眷属，挟弹走三河。抖擞衣尘去，相对颜酡。一霎梦梦天醉，恶东风刬地，吹断横波。把琼思瑶想，收拾任蹉跎。枉殷勤、缄书三四，较细君、珍重意还多。只将遍、填膺烦恼，付与悲歌。
高阳台 别苏戡,清末民国初,陈衍,锦瑟年华，黄骢客子，一春同搁刀环。曾几番游，匆匆烛灺歌残。分明故唱贞元曲，忆当时、朝士衣冠。自依然。别去春明，出去阳关。诸君不少何戡在，更旗亭贳酒，赌取双鬟。急管繁弦。无端枕簟先安。江南倦客归欤未，唱玲珑、让我孤还。没心情，白下莺花，白下江山。
永遇乐 寄苏戡,清末民国初,陈衍,一发江山，何人占断，归去来处。比向潇湘，谁教我、掉首向秦而去。杏花春雨，绿杨城郭，同不是、乡关路。怎蓬莱、回车指点，谪居独得家住。江潭自古。容行吟骚客，写怨朝朝暮暮。谁识年来，不生兰芷，润色牢愁句。小山丛桂，不来招隐，便合招魂共语。相望久，芙蓉浦上，尚盈坠露。
双双燕,清末民国初,陈衍,旧巢在否，甚来寄漂流，玳梁重觅。衔泥倦矣，试听井桐萧槭，错认柯亭品笛。抚锦幕，虚凉羃䍥。分明软语商量，说与旁人争识。回首，重门翠掩，正香梦酴醾，嫩寒四壁。睃花捎尾，懊恼不堪攀摘。都为将离故国，过春社、帆樯开鹢。知得瀚海双栖，尚耐几时寂寂。
壶中天慢,清末民国初,陈衍,天涯明月，早开窗、打叠将伊回避。不道关心回避处，早避断魂无计。万叠沧波，五更短梦，到枕喧虫思。挑灯猛想，置身今在何地。携手暂并闲阶，冰轮乍碾，照澈离人泪。况觅佳期还寝去，曲曲屏山怎睡。仔细容光，端详情况，争忍重回记。方诸如许，铸成此错真恚。
凤凰台上忆吹箫 其一,清末民国初,陈衍,字字销愁，行行排闷，依然愁闷全封。道觉松缠臂，蹙损眉峰。何补离肠万一，无益事、合绝来踪。甫能彀、些儿减遣，误惹还浓。重重。满枝结子，憎底事桃花，压遍娇红。累柳枝斜亸，眠起皆慵。谁管夜深无睡，多半总、听五更钟。令人瘿、年来也应，错嫁东风。
凤凰台上忆吹箫 其二,清末民国初,陈衍,金缕花枝，北风裙带，别离最是今年。甚一春心绪，不上蛮笺。知否人归雁后，何止思、发在花前。无聊也、待援此例，却又徒然。无眠。最防瘦损，看病渴孤花，怎护暄妍。忆蕊珠宫里，曾话缠绵。试作年时瑶想，禁忍俊、一晌迁延。迁延到、花时有人，要簸双钱。
齐天乐,清末民国初,陈衍,拨愁几度拈吟笔。愁多笔难料理。逝水华年，看天白眼，掩抑低徊如此。此间秾李。有十索丁娘，李波妹子。取次花丛，懒将回顾有如此。无端天与臣里。恁春光晼晚。娇姹红紫。锦幕虚凉，朱幡黯淡，蜂蝶也知徙倚。卿卿尔尔。尚百日清斋。太常如水。一任花枝，笑人眠共起。
八六子,清末民国初,陈衍,忒侵寻，一年时序，愁肠直共萦回。正半晌惊心鸟语，霎时溅泪花枝。记春暗来。无端幽梦难谐。此水纵非衣带，何曾缥缈蓬莱。当送我、乘风镜湖飞度。梦游人近，梦鞋人到，那堪此际谁敲绣户。声声残雨空阶。待安排。银釭乍明镜台。
贺新郎 丁亥闰四月十三日赋,清末民国初,陈衍,朝雉飞鸣鷕。是一双、南来翡翠，西来青鸟。几度灵均媒不好，痴汉欲驮騕袅。算判牒、氤氲分晓。七宝楼台三万户，看枕边、玉斧工夫巧。待比翼，伽楞了。梢头豆蔻娉婷袅。压春风、珠帘十里，善容为窕。展眼千重石榴吐，领取一枝生小。想花下、樱桃多少。浅紫纶巾颜色称，羡座中、夫婿舒同佼。奈望眼，穿天杪。
征招 赋送何研孙同年归扬州用韵,清末民国初,陈衍,天涯秋燕都如客，寒烟黯然平楚。缥缈见云车，是蓬莱归处。萋萋春欲暮。旧曾劝、王孙无渡。一霎萍踪，乍圆吹散，满城风絮。明岁去衔泥，知何处。修椽觅巢辛苦。春草恋斜晖，怕东风无据。班生谁复妒。喜犹趁、芜城秋雨。只除却、会合联吟，珍重临歧语。
红情,清末民国初,陈衍,者番物色。算水嬉结网，柯亭评笛。报道芙蓉，叶叶花花近攀摘。金屋安排渐稳，单欠我、催妆词笔。正怪汝、打桨迎来，耽搁挂蒲席。汧国。笑寂寂。漫记与绣襦，旧恨眉积。著人欲泣。揉损缭绫夜深忆。繁掾香囊叩叩，应不数、香车油碧。更待我、平视也，洛神赋得。
洞仙歌 荆轲入秦,清末民国初,许南英,感恩知己，白衣冠易水，风雪萧萧声变征。恨武阳不武，胆小如鼷！太辜负，市骏燕丹太子！图穷匕首见，走柱回环，懗杀秦廷诸武士。翻悔樊于期，杀身成仁。还问你，头颅有几？倘若是渐离与君来，又何致劫盟，荆卿枉死！
临江仙引 春宵,清末民国初,许南英,花影云拖地，夜痕似水，月色如银。约邻女，瓣香卜紫姑神。黄昏，环肥燕瘦惊鸿影，满院钗裙。侬心事，想柔情欲诉，细语难闻！温存，满庭瓜果，酹向花下芳魂问。今生薄命，未卜他生？丫鬟，春风料峭空庭外，犹怯衣单。送神去，且呼姊妹，灰纸齐焚。
满江红 题画,清末民国初,许南英,蓼岸蘋汀，绿水外，数间茅屋。斜阳小，茫茫暮霭，乱山古木。似是耕烟得意笔，又疑米老惬心作。想化工，笔墨已云烟，巧生熟。笔未到，神已足。真墨宝，出书簏。披图游遍了，胸中丘壑。妙手荆关今已杳，三王以后无人续。信平生，品画眼无花，真奇福！
南楼令 闺怨,清末民国初,许南英,冰簟冷银床，残灯暗不光。秋宵祗为一人长。十二栏干都倚遍，心忐忑，怯空房。明月照流黄，清宵泪数行。酷相思，滋味偏尝。记曲欲拈红豆子，懒搜索，紫罗囊！
十拍子 传胪日，戏赠同年吴肃堂殿撰,清末民国初,许南英,红杏枝头春闹，景阳楼上钟撞。晓日天门排玉笋，赞引词臣上玉堂，传胪姓字香。昨日敝裘行路，今朝衣锦还乡。闾面状头差一著，还是才人惜豫章，八闽天破荒。
十六字令 晚秋,清末民国初,许南英,寒。日暮高楼独倚栏。风习习，犹自怯衣单。
菩萨蛮 即景,清末民国初,许南英,晓暾初射纱窗里，美人中酒朝慵起。拥被恣酣眠，金钗坠枕边。海棠春欲睡，况是前宵醉。一笑捻腰肢，朦胧问是谁？
上行杯 无题,清末民国初,许南英,别后芳心忽痒，食时恍惚眠时。想试卜灯花，花不放！况是柳梢月上，谁鼓五更天又朗。惘惘为欢爱，泪痕两！
东风齐著力 防海,清末民国初,许南英,刁斗严城，元戎小队，驻节江滨。满天星斗，兵气动钩陈。方冀文章报国，谁知戎马劳身。难道是轻裘缓带，主将斯文？海外起妖云，拚转战，浪撼鹿耳沙鲲。登陴子弟，愤愠勉从军。翻恨庸臣割地盟城下，何处鸣冤！九州铁，问谁铸错？成败休论！
少年游 游广州花埭,清末民国初,许南英,芳魂凭吊素馨斜，满地发幽花。环佩声遥、胭脂梦冷，长绕渡头沙。南天汉帝今何在？岭上散残霞。荡桨珠娘，皆名春色，风浪水为家。
清平乐 游鼎湖山,清末民国初,许南英,山门初地，便有西来意。水色澄鲜、山色翠，行脚病僧一二。小桥流水潺湲，仰观树杪飞泉。试问鼎湖湖水，长流流到何年？
百字令 题朱翁子负薪读书图,清末民国初,许南英,伯鸾德耀，看齐眉举案，夫妻和煦。谁识买臣翁子苦，负耒横经如故？挟卷三馀、负薪一束，日日行吾素。中年当信，苍苍不予误！可叹十载糟糠，姬姜憔悴，竟下堂求去！转瞬会稽官太守，不是单寒穷措。世外浮云、门前覆水，此错伊谁铸？一坏黄土，至今尚留羞墓！
摸鱼子 再入都有感,清末民国初,许南英,记慈恩，旧题名处，琼林春宴通籍。六街策马看花去，得意遍游春陌。宣麻白，内院颁红绫，恩赐承金阙。恩波叠叠，喜就职枢曹、赞襄武库，讵意兵机发！中东事，注意垂涎瓯脱，鲲身鹿耳愁绝！长安索米三载，几易冬裘夏葛！才又拙，嗟听鼓应官，两鬓生华发！西山挂笏，决计不如归。朝来对镜，笑我头如雪！
十拍子 岁暮与友人探梅,清末民国初,许南英,亭畔徜徉放鹤，桥边偃蹇骑驴。问讯西溪冰雪路，知否寒花开也无？消寒作画图。送旧一声爆竹，迎新万户桃符。风雪满天山欲暝，定有村醪野店，朦胧醉百觚。
柳梢青 游关岭,清末民国初,许南英,浮岚积翠，枫林坐晚，停车还爱。桑柘村间、桃花源里，问今何世？嫩红一树樱花，亦稍慰，客中风味。如痴似笑，饭后酒馀，任人调戏。
柳梢青 下关岭,清末民国初,许南英,征车下岭，朝暾初上，前山山顶。岫雾犹寒、天风乍冷，忽吹人醒。小轺似箭离弦，险莫险，折肱脱膑！多谢山灵，先生不死，亦云侥倖！
满江红 谒延平郡王词,清末民国初,许南英,赤手擎天，是明室，独钟闲气！想当日，横师海上，孤忠无二！誓死不从关外虏，故藩拥戴朱术桂。看金厦，两岛抗全师，伸敌忾！亡国恨，遗臣泪。存国脉，回天意。剩庙宇空山，古梅憔悴。故国尚存禾黍感，荒祠不忘蘋蘩祭。听怒潮，呜咽草鸡亡，神鲸逝！
祝英台近 谒五妃庙,清末民国初,许南英,杜鹃声、精卫恨，国破主恩断。桂子空山，宿草馀芳甸！记曾璇室瑶房，宠承鱼贯。从君死，一条组练！那曾见？荒冢二月清明，村翁新麦饭。撮土为香，一盏寒泉荐！徘徊断碣残碑，贞妃小传。也羞杀，新朝群彦！
南楼令 游冈山超峰寺,清末民国初,许南英,路入大冈山，沿溪转几湾，看超峰萧寺山衔。佛自无言僧寂寞，香火静，掩柴关。众鸟高飞尽，孤云独去闲，夕阳斜挂树林间。与病维摩初入定，寻旧梦，学逃禅。
清平乐 漳州东郊废院瞻铜佛,清末民国初,许南英,一头鸟粪，我佛无人问！宝相庄严明卐印，未识何年坐镇？空梁蝙蝠纷飞，闲阶乳燕初肥。歇马来寻故事，祗馀三尺荒碑！
卖花声 游圆山琵琶坂董仙祠,清末民国初,许南英,何处是仙家？仙坂琵琶，满山开遍水仙花。此是真人栖隐地，细草平沙。痼癖中烟霞，梦断京华，来年双鬓已皤皤。愿与仙人为弟子，采药烹茶！
沁园春 过木棉庵,清末民国初,许南英,矫矫虎臣，为国除奸，的是可人。喜清漳道上，炎阳酷烈。木棉庵外，剑影生寒！辛苦瘴乡，郎当遣戍，私意君恩奉赦还。西湖上，怅笙歌散尽，梦冷湖山！兰亭玉枕谁观？与金笼蟋蟀一例残。叹平章误国，养奸纵敌。弥天罪案，有口难分！一世称雄，六州铸错，聚铁添如铸佞臣。停萧寺，看将军断碣，苔藓生斑！
减字木兰花 水仙花,清末民国初,许南英,黄冠玉质，异种流传英、美、日。仙坂琵琶，遥指圆山是妾家。春风一度，待送春归归故处？省识东风，又醒芳魂映日红。
明月棹孤舟 幽居,清末民国初,许南英,厚禄故人都谢绝，甘穷饿，采薇食蕨。泌水衡门，杜门谢客，畏见英雄铁血。同学少年多不贱，经乱离，死生契阔。自咬菜根，晚菘秋来，应有高人羡杀！
洞仙歌 和陈智君,清末民国初,许南英,哑然一笑，甚功名争竞！杖履归山亦天幸。想当年薄宦，羊石浮沈。遭坎壈，惟有乐天知命。有时招伴侣，拈韵敲诗，亦自饶余老年兴。搔首望昆明，满目牢愁。伤心处，战云无定！为甚事干戈日鏖争，归隐谢时人，薜萝山径。
青玉案 送友,清末民国初,许南英,愁肠得酒因成醉，滴滴化，离人泪。未卜何时期后会？乱山匹马，斜阳残照，踯躅西风里！花浓酒酽君须记，文采风流尚未坠，香火十年旧交谊。一鞭去也，前途珍重，寄我「平安」字！
霜天晓角 竹溪雅集,清末民国初,许南英,随喜招提，问城南竹溪。胜日宾朋满座，浮绿蚁、听黄鹂。酒馀合有诗，壁间看旧题。日暮玉骢归去，古松外，夕阳低。
霜天晓角 清明,清末民国初,许南英,上巳清明，听饧箫缭萦。细雨纷纷时节，深巷里，卖花声。春阴不肯晴，炊烟处处生。指点杏花深处，呼美酒，听仓庚。
霜天晓角 燕子,清末民国初,许南英,燕子呢喃，聚语坐梁间。似是嗔垂一桁，留香久，下湘帘。春泥新未乾，营垒欲乔迁。还是乌衣巷口，依王谢，傍高檐。
霜天晓角 忆旧,清末民国初,许南英,已无生气，进退真狼狈。半壁东南已去，忍不住，牛山泪。汐社杜鹃拜，河山悲破碎。多谢安平渔父，荡双桨，来相济！
天仙子 游虎溪白鹿洞,清末民国初,许南英,虎溪白鹿留胜迹，满山苍翠秋如滴。乱山荒冢四无人，馀乱石。苍苔滑，犹道是、神人窟宅。
醉花间 过吴湘玉墓,清末民国初,许南英,真娘墓、苏小墓，俱是埋香处。生比桃花娇，死为荔枝误！一棺归净土，是汝生天路。落日满前山，惆怅不归去！
忆王孙 别南社诸子,清末民国初,许南英,离筵祖道别王孙，后会何时不可凭！舟子鸣钲报展轮，最销魂，灯下犹看旧酒痕！
如梦令 别台湾,清末民国初,许南英,望见故乡云树，鹿耳、鲲身如故。城郭已全非，彼族大难相与！归去、归去，哭别先人庐墓！
如梦令 自题小照,清末民国初,许南英,已矣旧邦社屋，不死犹存面目！蒙耻作遗民，有泪何从恸哭！从俗！从俗！以是头颅濯濯。
柳梢青 无题,清末民国初,许南英,今年相见，依稀不减，桃花人面。眉黛春山、眼波秋水，障羞团扇。酒边脉脉深情，临别去，回波一转。好事多磨，佳人难再，梦魂空幻！
探春令 忆旧,清末民国初,许南英,撕磨耳鬓，深情脉脉，两心相印。似赤绳绾住鸳鸯牒，信道是、前生定。记曾花径手同携、药栏肩同凭？怨罡风吹梦一齐空，水底月、镜中映！
秦楼月 闺怨,清末民国初,许南英,郎来未？春宵中酒恹恹睡。恹恹睡，罗帐酒醒，都无滋味！罗巾湿透相思泪，玉珰缄尽相思字。相思字，柳梢月上，待郎不至！
疏影 有赠,清末民国初,许南英,渡头相遇，飏情丝一缕，被伊牵住。美眷如花，似水流年，来往瞿塘、滟滪。年来不带看花眼，随流水、杨花飞絮。怎当他、翠袖殷勤，切切凄凄私语！背却东船西舫，可怜宵，偷把金针微度。海誓山盟，生生世世！三月于归定赋，好花还仗东皇护，怕巽二膝六含妒。且从今，捲起风帆，移入无风波处。
望湘人 闻沈琛笙「重修龙溪县志」，作此志慰,清末民国初,许南英,信文章有价、名士无虚，傲樵尚未归去！史席重临，芗江再至，安砚依然龙署。徐孺文雄、胡瑗学粹、陈遵才裕。记曩日冷宦初来，著意朝萦夕虑。搜罗新朝掌故，奈饥伧谣诼，佥壬含妒！负白石菽庄，牝掷千金挹注。斯文未丧、旧人尚在，伫看鸾翔凤翥。笑蹠犬高吠，神尧知否？自承谬误！
烛影摇红 菽庄修禊,清末民国初,许南英,修禊兰亭，右军韵事重回首。偏逢上巳会群贤，老者偕诸幼，随意咏觞永昼。问伊谁，新诗赋就。湖山啸傲、洞壑流连，醉偎红袖？上听潮楼，惊涛骇浪兼天吼。东山丝竹尔何人，犹自芳尊侑？疏懒闲云在岫，小桃源、花阴石窦。良辰美景，消受此间竹修林茂。
蝶恋花 和沈琛笙三月晦日作,清末民国初,许南英,春送东风今日去，芳草萋萋，未识归何处？别泪桃花红洒雨，阿侬太息韶光误！作计留春三月暮，明岁春来，绾住垂杨缕。不许春归杨柳渡，花间为蔽东皇幕。
念奴娇 有赠,清末民国初,许南英,东瀛眉史，数今时，裙钗首屈一指。习礼明诗，争道是，绛帐髯僧弟子。笔仿簪花、才工咏絮，道韫差堪拟。幽情无限，苦处难与谈起！惜汝碧玉华年，红颜薄命，泪暗弹江水。翠袖春耐冷，作客嘉禾旧里。鸳度金针、虫雕铁笔，四海谁知己？少年薄倖，美人休矣！休矣！
红娘子 除夕,清末民国初,许南英,笑我为羁客，双鬓生华发。爆竹迎春、椒花度岁，匆匆除夕。记前年此日在芗江，问梅花浮白。已把旧愁送，又把新愁积。拾翠东郊，看花南陌。香车油壁，输春来胜事、与时人，但相亲欢伯。
清平乐 游恒心园,清末民国初,许南英,尚留残暑，阵阵榔椰雨。度腊残荷今又吐，一味新凉如许。倦来梦入黄粱，芦帘、竹簟、藤床。谁道羁人万里，华胥当作还乡。
殢人娇 恒心园品茗,清末民国初,许南英,谡谡松风，凉生庭院。挈都篮，安排茗战。闲情顾渚旧台阳，羡煮凤饼龙团，一瓯香嫩。竹里樵青，引泉送炭。借熏风，轻轻熬煎卢仝七碗。清风腋畔，镇日功夫，坐抛一半。
高阳台 题蟫窟主人「摩达山诗草」,清末民国初,许南英,公子翩翩，风流绝世，平生著作如林。万卷琳琅，茂先疑是前身。牙签玉轴曹仓满，笑予生、书窟仙蟫。偶闲吟，锦囊得句，梦恋香衾。捲帘人比黄花瘦，看唱予和女，斗角钩心。鸡犬云中，刘安隔断红尘。闲中日月桃源里，怕渔郎，来问迷津。隔苔岑，流水高山，弦外求音。
花发沁园春 丑儿入京游学，作此送之,清末民国初,许南英,送汝出门，前程万里。临歧不尽歔唏！金台雪色、玉蝀霜华，此际寒生燕市。寒威若此，早冻了桑乾河水。此去好立雪程门，不知雪深有几？不患独行踽踽，有亚欧文人，相助为理。噫吾老矣！何日归来，想见入门有喜？勖哉小子！不愿汝纾青拖紫。祗愿汝秋蟀春鹒，到时寄我双鲤！
玉楼春 少眉新居,清末民国初,许南英,婿乡久住偕仙眷，吃尽胡麻仙子饭。仙人闻道好楼居，玉宇瑶台都不羡。安排精笔与良砚，松根坐读高人传。谁言俗子不能医，中有奇书千万卷。
点绛唇 陪徐贡觉夜宴联诗,清末民国初,许南英,肃客开筵，主人盛馔情何重！烹龙炮凤，异味恣供养。自到南洋，祗有今宵畅。醉嘉酿，形骸放浪，佳句宜赓唱！
千秋岁 戏和蔡鹤田词,清末民国初,许南英,桃花流水，似武陵源里。牧猪奴，聊尔尔。逢场兴倍豪，见猎心先喜。笑平生，此道非我擅长技。别有酸寒子，险狠如蛇虺。一局坑人甘鸩醴，不使破家心不已。从今信誓，忏悔甘断指。南洋远，莫被人当作居里。
柳梢青 偶成二首 其一,清末民国初,许南英,不暖不寒，暮春天气，袖窄衣单。有贤主人，适子之馆、授子之餐。倦时园里盘桓，觅诗句，柳边、竹边。数尽行踪，尝来风味，祗有棉兰。
柳梢青 偶成二首 其二,清末民国初,许南英,世外神仙，羲皇之世，怀葛之天。流水桃花，与山契合、与水流连。兴来摩达游山，互酬和，珠玉成篇。笋束牛腰，杂参军语，写薛涛笺。
潇潇雨 落叶,清末民国初,许南英,馀生如此树，值深秋，萧瑟落江潭。似杜陵老去，支离南北、飘泊东南。前度婆娑生意，对此复何堪？远眺秋江净，露出精蓝。招呼儿童净扫，与樵青竹里，烹茗清谈。问归根何处？此理正遐覃。是天时，冬藏秋敛。向招提，问讯老瞿昙。齐解脱，与坠车醉者理相参！
洞仙歌 题眉生二公子摩耶看雪图,清末民国初,许南英,冰天雪海，看天公游戏，玉屑琼瑶寒山寺。万重山，一片寒影茫茫。花六出，点缀冬山如睡。有人携笠屐，小立东风，试问山梅著花未？回望旧家园，煮酒围炉，高堂健，言欢度岁。凭雪印鸿泥寄阿兄，共领略摩耶，琉璃世界。
卖花声 中秋夜,清末民国初,许南英,今夕又中秋，独上高楼，长空万里暮云收。何处笛声吹折柳？动起乡愁！无计且勾留，酒侣诗俦，蛮笺玉斝夜相酬。预拟春来烟水阔，天际归舟。
画堂春 思故园梅花,清末民国初,许南英,酿春天气雨霏霏，棉兰有客怀归。故山梅树放新枝，惟有春知！耐冷巡檐有我，寄人远道伊谁？天涯消息，梦里依稀，两鬓成丝！
洞仙歌 过日里棉兰福建义冢,清末民国初,许南英,登楼作赋，怅美人迟暮！枨触乡心如乱絮。过拉武汉外，笔底沙边。问碑碣，累累草缠荒墓！予心悲逝者，为甚勾留？何故栖迟不归去？且待过青春，作计还乡，吟杜句，故人梓里！应准备击钵催诗，海南香微熏炷炷？。
瑶台聚八仙 自寿,清末民国初,许南英,戎马馀生犹健在，对镜具此须眉。头颅亦好，一肚不合时宜！回忆治兵鲲岛日，问何人，危局撑持？残棋只差一著，全局皆非！饥来索米燕市，笑枢曹散吏，怅怅何之！绾绶羊城，风尘俗吏何裨？此乡闻是宝玉，独冷宦年来两鬓丝。清风两袖，买山无计，素愿相违！
百字令 其一 自题小像,清末民国初,聂树楷,彼何人者，是聱园居士，镜中留印。百岁光阴如转烛，白尽疏髯短鬓。耳鼓殷雷，牙车脱毂，目力凭双镜。夕阳无限，黄昏只是将近。壮岁角逐名场，浮沉宦海，精力销磨尽。问水寻山空结想，无具那能济胜。米汁餐禅，苜盘款客，聊遣闲居兴。偶留形影，渊明自答自问。
百字令 其二 游东山,清末民国初,聂树楷,近城二里，见青空兀突，断霞栖岭。沿壁几重之字路，倏已耸身绝顶。一角危亭，翼然天半，揽尽无边景。夕阳城郭，炊烟四合成螟。记得前岁新秋，招邀小谢，同赴山亭饮。醉墨淋漓留殿壁，不觉驹光一瞬。风物依然，故人何在，怕听哀蝉哽。月明归路，婆婆自弄清影。
百字令 其三 题书屋壁,清末民国初,聂树楷,壶天小拓，似巢营蚊睫，国居蜗角。且莫打头嘲屋矮，赛过行窝安乐。挈鼎焚香，支铛瀹茗，天与安排着。楞严一卷，六经且置高阁。赢得劫火余生，津梁久倦，舍此将安托。赌墅争墩成笑柄，输我自专一壑。万丈长裘，千间广厦，早乏匡时略。老夫耄矣，横飙休入吾幕。
扫花游 眼镜,清末民国初,聂树楷,明分秋水，又薄剪春云，轮悬双照。衰龄渐眊，喜看花雾里，自他有耀。银海光摇，细字灯前能校。旁人笑。笑转磨寒驴，维妙维肖。花详翻更巧。看裙屐少年，金丝耳绕。风云变了。正迷离五色，全无分晓。刺目纷纷，不苦冥然更好。欲除掉眼中人，可怜吾老。
疏帘淡月 庭前植双桂十年矣，不着花,清末民国初,聂树楷,凉阶过雨，看翠影亭亭，扶檐双树。招隐淮南，解识将人留住。玉溪吟到无题处。尽低徊月中香露。谁将绿蜡，剪成纤叶，枝枝分布。已经过十年辛苦。记夏灌寒泉，春培酥土。矜贵天香，屡把花期耽误。前身金粟如来付，问何曾色相轻睹。无花也好，免教吴质，偷磨仙斧。
菩萨蛮 夏寒,清末民国初,聂树楷,湿云絮絮晴空吐。窗前几阵廉纤雨。一雨变成秋。全将溽暑收。南风知作祟。趁晚侵罗裤。慎莫揭湘纹。薄寒能中人。
卖花声 夏闺,清末民国初,聂树楷,檐角下斜阳。雨又鸣廊。侍儿撑出夹衣裳。置却怕寒添怕暖，几费商量。金鸭罢焚香。卸了残妆。百无聊赖倚银床。不信炎天更漏促，梦短宵长。
蝶恋花 愁,清末民国初,聂树楷,刚说无愁愁便有。几度抛开，依旧来缠扭。打破愁城无路走。不如拼命和愁守。愁中滋味亲尝够。螃蟹无肠，一日偏回九。试把支骸齐解剖。问愁有处藏身否。
金缕曲 蚊帚,清末民国初,聂树楷,齐剪千茎雪。更平量琅玕半断，配他匀洁。生怕蒙茸拴不稳，万转千回牢结。巧编作花纹点缀。彩线如环穿柄首，挂银钩帐角间陈设。比麈尾，制全别。纷纷宵小乘时出。苦宵来殷雷成市，吮人膏血。赖有此君能御侮，不住左萦右拂。要仗汝，扫除一室。叵耐幺么多羽翼，正东驱，倏又从西逸。清丑类，恐无术。
满江红 题彭公武《柳阴觅句图》,清末民国初,聂树楷,依水名园，摹何氏山林入画。轩窗外，垂杨万缕，绿天无罅。位置琴尊长远俗，浮沉瓜李宜消夏。只清风喜伴故人来，余都谢。招词侣，乘多暇。飞逸兴，开吟社。斗尖叉竞病，句同珠价。作势推敲参岛佛，写真神妙逢曹霸。恰比邻，路曲有流莺，声娇咤。
金缕曲 客自蜀归，贻一湘竹杖，铜为首尾，启之可作旱烟管用。戏赋,清末民国初,聂树楷,三尺琅玕紫。范青铜，月镰霞杵，横颠竖趾。入手宛承灵寿赐，筇竹一枝差拟。喜拄地声闻铿尔。临水登山堪济胜，步慵时，不碍身斜倚。坚挺节、直如矢。烟霞久癖难湔洗。旋启螺，忽开双眼，灵通个里。陡觉氤氲萦齿颊，香赛澧兰沅芷。还待把精神振起，莫笑一身兼二役。想扶危舒困无殊理。缄汝口，我行矣。
双双燕 唐园玩月,清末民国初,聂树楷,园亭秋暝，渐檐挂疏星，廊空香雾。冰轮洗出，照我昔曾游处。忽忽华年暗度。喜月色依然如故。一层近水楼台，不在昆池劫数。延伫。画桥微步。听何处箫声，玉人偷谱。疏狂杜牧，抚鬓漫伤迟暮。只惜无声冷露，正狼藉一庭桂树。仰看玉宇高寒。忍说乘风归去。
一萼红 重游郭园,清末民国初,聂树楷,径通幽。正西风料峭，别墅小淹留。老柳抱烟，败荷欹水，倩他妆点残秋。亿季鹰莼鲈归兴，傍城隅拓地作菟裘。竖佛谈禅，焚香征道，岁月悠悠。何事红羊罹劫，痛魂飞北市，泪洒西州。半世清名，一场恶梦，剧怜华屋山丘。是几时亭台易主，感人琴，那忍话前游。数点昏鸦残照，暝色生愁。
百字令 九月七日寿马介公母刘太夫人,清末民国初,聂树楷,堂披绛帐。喜蟠桃正熟，萱花呈笑。犹记去秋开寿宇，亲制石麟文褓。点颌时呼，含饴频弄，玉雪投怀抱。斑衣队里，宁馨添作欢闹。漫说听鼓应官，元方未返，正唱江南好。留个白眉依膝下，大有少游风调。更喜女媭，杭来一苇，触兕称难老。明年此日，待看菊酝重嚼。
木兰花慢 重九,清末民国初,聂树楷,年年重九日，循故事、说登高。笑胆怯刘郎，诗名空负，字怕题糕。参军偶然帽，便龙山千古诩风标。输与归来元亮，东篱一盏陶陶。无聊。老却吾曹。拈竞病，尽推敲。纵人遇催租，付之一笑，吟兴偏豪。何为应须烂醉，想东坡块垒尚难消。不管满墟风雨，黄花正放园地。
点绛唇 木芙蓉,清末民国初,聂树楷,绚烂秋光、不加雕饰天然好。朝霞烘缟，夕露嫣红袅。占断西风，不许芳心老。秋残了，镜中人杳。塘外雷声小。
醉太平 赠雏伶红牡丹，王瘿叟、孙竹孙同赋,清末民国初,聂树楷,红香露凝。红酣酒酲。牡丹一朵能行。认卿卿小名。王郎眼青。孙郎目成。春风词笔纵横。替花王写生。
满江红 岁暮天寒，忆曩经鹦鹉溪,清末民国初,聂树楷,三十年前，记岁暮溪经鹦鹉。冒风雪，一肩行李，一仆一主。风利如刀肤欲割，雪团作絮拳争舞。指前村一带竹篱斜，留人处。两老叟，形容古。踞上座，掀髯语。道今年大熟，多收禾黍。举酒互酬翁并媪。围炉作闹儿和女。问官人何事犯寒来，将毋苦。
减字木兰花 己巳元日看儿辈夜博,清末民国初,聂树楷,高烧银烛。屏当椒盘开博局。六子红鲜。赢得他家压岁钱。手风欠顺。雉转成枭呼不应。囊底穷搜。孤注拼教一掷休。
采桑子 忆甲午北上过方顺桥，咏雏妓弹琵琶，有句“身与琵琶一样长”，稿已佚，以词纪之,清末民国初,聂树楷,记曾方顺桥头过，娇小雏娘。额点鸦黄。身与琵琶一样长。略停声调停歌口，微送脂香。挽袖掀裳。索得缠头过别房。
疏影 赠蕃锦山庄主人,清末民国初,聂树楷,且兰炒手，开残明画派，瑶草龙友。胜国光丰，屈指书家，要数柴翁眲叟。漫嗟老辈风流歇，公等是后来之秀。压高斋锦绣䐺褫，汉碣秦碑同寿。寒具慎防误解，尽薰檀碾麝，宝玩珍守。贵许通神，化定通灵，高价忍教轻售。一船贯月同颠米，纵万户千钟何有。笑竹垞依样标名，只把纤词饤饾。
水调歌头 寿?社吴退翁三首 其一,清末民国初,聂树楷,三度夺标手，家学旧渊源。蓬莱一水清浅，精究法家言。归载孝廉舱稳，荣绾外台绶紫，美誉四腾喧。吏以空言告，民少复盆冤。巡绣虎，分节钺，固篱藩。五州流转防御，风掣画旗翻。喜见消氛西檄，大可澹忧西顾，高宴敞西园。一对太常蝶，阶下舞轩轩。
水调歌头 其二,清末民国初,聂树楷,一片香雪海，万树古梅花。出城北四十里，云是退翁家。时挈逋仙鹤子，或在浩然驴背，人作画图夸。髯鬓间苍黑、巾辐任欹斜。韬剑匣，敛棋局，屏筝琶。问翁作么消遣，诗酒是生涯。吟罢苍茫独立，饮罢诙嘲杂出，尽足送年华。偶拾少陵橡，不卖邵平瓜。
水调歌头 其三,清末民国初,聂树楷,高唱拍铜斗，舞态复婆娑。云烟起灭万状，世路是风波。懒许吞胸八九，快到平头六十，不乐待如何。合眼且放步，皱面莫观河。劫外劫，梦中梦，屡经过。门前今雨不至，旧雨亦无多。喜近荷花生日，共酌兰陵美酿，渐觉醉颜酡。我起为翁寿，水调发清歌。
沁园春 寿王瘿叟三首代同社友 其一,清末民国初,聂树楷,跌荡词场，毷氉名场，王郎盛年。慨奇才磊落，哀空斫地，糊名科目，难比登天。小叩小鸣，大惭大好，稗贩丘坟不值钱。甘投笔，让目中余子，云路联翩。一官偶落穷边。喜东阁宏开节度贤。忆莲花幕府，催成奏记，绿杨城郭，争和吟笺。州尹鼯猱，棘栖鸾凤，下考阳城级听镌。摇鞭去，倏冲风一骑，北上幽燕。
沁园春 其二,清末民国初,聂树楷,行李半肩，黄衫紫缰，为汗漫游。正风沙眯目，卢龙塞外，雪花如掌，鸭绿江头。禅榻吹箫，伎堂说剑，名动燕云十六州。津梁倦，悔杜陵偃蹇，老托诸侯。无端蹴碎金瓯，趁鼙鼓声中返故丘。更梁园宾客，屡陪赋咏，华阳掌故，乘暇搜求。万事浮云，一场春梦，飞抢榆枋羡莺鸠。桄榔杖，步栖霞涵碧，老辈风流。
水龙吟 题画寿杨覃生，代同社友,清末民国初,聂树楷,曾经藻绘承明。如今闲却雕龙手。金台烟锁，铜仙泪泻，河山非旧。琼晏簪花，仪曹载笔，可堪回首。算壮游并陇，远寻壶峤，都一梦，归乌有。买得城南十亩，启轩窗，山明水秀。看云脱帽，听泉倚杖，茶前酒后。世外闲身，人间清福，尽堪消受。展云林半幅，丹青不老，为先生寿。
浪淘沙 题刘巩园《味菜根轩图》代同社友,清末民国初,聂树楷,东访岱宗碑。西上峨眉。北浮鸭绿犯霜威。终是故乡山水好，倦鸟南归。郭外结茅茨。寒菜盈畦。丈人永息汉阴机。留得菜根滋味在，不羡甘肥。
木兰花慢 挽?社马介公母刘太夫人,清末民国初,聂树楷,遥空仙乐奏，鸾鹤下、迓真妃。是绛帐儒风，青藜家世，两好门楣。当年赁舂梁庑，记绝荤剜臂事依稀。萱草忘忧树背，菊花献寿延厘。看辉煌一品，朱衣丹诰荷彤墀。喜树挺三株，兰滋九畹，晚境愉怡。麻姑海尘三见，指华鬟天上数归期。濡染欧阳椽笔，泷冈待表丰碑。
瑞鹤仙 寿?社柴晓莲兰太夫人,清末民国初,聂树楷,温风随节至，见王母，凤辇鸾旗同莅。称觞逢阆地。有会洛耆英，过江名士。裁红刻翠。侑瑶觥，新词竟制。倩东方偷献蟠桃，玉露漙漙满蒂。犹记屡陪胜侣。间过文郎，阄题案句。贤哉湛母，款客亲分芳饵。喜今朝设帨。萱花含笑，恰并荷花逞丽。愿年年队逐斑衣。碧筒共醉。
齐天乐 其一 寿任志公用张铁光韵,清末民国初,聂树楷,匆匆腊鼓催年换。天容我公闲散。坡老生朝，刚过三日，绿野又开芳宴。不堪系念。正冰蹴黄河，烽传赤县。风鹤惊心，层云不障满山远。相期及身强健。想名山一席，定遂初愿。英猎丛残，网罗放失，凭仗一枝湘管。沧江卧晚。正大陆龙蛇，付之不见。且尽余欢，趁花堆酒面。
齐天乐 其二 董旗坝观梅用前韵,清末民国初,聂树楷,峰回路转车初换。迎人冷香先散。十里溪塍，万株琼玉，尽许乘间游晏。行吟伫念。疑邓尉繁英，称来山县。一白迷漫，海浮香雪去尘远。寻幽腰脚尚健。奈咏花才拙，大不如愿。且让江城，谱成新引，吹入鹤楼仙馆。归途趁晚。倘劫漏乡园，明年重见。老态虽增。想花曾识面。
一萼红 志公招赏牡丹茶,清末民国初,聂树楷,凭栏干。盼迟迟花信，犹自勒春寒。一树当阶，得春独早，异花开出如盘。合赠与花王位号，笑海棠芍药比肩难。雕玉红鲜。剪绡绛浅，晓露初干。犹记五华选胜，向彩云深处，移种家山。一去京华，别花十载，忆花特为花还。算不负主人情重，先满城桃李破春悭。应继宝珠韵事，传播且兰。
水龙吟 咏假山寿藏山主人,清末民国初,聂树楷,削成天外三峰，何时落在潜夫手。开门即见，屏风叠处，夺匡庐秀。腕底丹青，胸中丘壑，合成杰构。问蓬莱左股，是谁割取，神山福，容消受。三见海扬尘后。更巢痕九重扫旧。归来绿野，买山一角，藏身尽够。冠盖京华，园林胜慨，可堪回首。趋梅花破腊，仇池载石，为东坡寿。
念奴娇 其一 新秋日李笠庵招，枕楼醉赋,清末民国初,李炳灵,一楼枕水，记前时曾醉，绿阴深处。井砌梧飘秋又到，嫩凉吹上衣袖。诗涤尘凡，酒浇块垒，河山入樽俎。波涛滚滚，高唱大江东去。浪游濯锦溪头，莼鲈风起，几度谋归计。金玉文章泥土贱，时局艰难如许。故友殷勤，行窝安乐，留我天涯住。初三眉月，照踏城南旧路。
念奴娇 其二 题楼君菁苍峨眉山纪游，名黎然，浙江诸暨人,清末民国初,李炳灵,峨眉揽胜，更殷勤寄我，一篇冰雪。忆否浮槎东海日，弥望沧溟空阔。萧寺敲诗，乱峰蜡屐，消尽热中热。学增阅历，山川自昔能说。此际故国成尘，故人如梦，鸿爪皆陈迹。夷甫诸公何处也，谁共新高叹息。锦水重临，节楼再到，来作诸侯客。旧游屈指，半轮还认秋月。
临江仙 其一 赠临江庵李纯金道士,清末民国初,李炳灵,十二琴斋余雅韵，道人书画风流。白头来访赤松游。林泉真隐逸，茗阁小勾留。万里桥边雪水活，一庵自足千秋。雨中凉意上吟篝。眼前皆俗子，物外得仙铸。
临江仙 其二 入名同何少畲至临江庵听道士弹琴,清末民国初,李炳灵,锦水生憎丝管俗，幽斋来听鼓琴。渔舟唱出晚风清。沧浪含画意，尘世涤凡襟。绿树秋蝉鸣断续，如闻唱和余音。焚香煮茗画愔愔。神交方外定，妙趣静中寻。
鹊桥仙 七名云楼留饮赋赠，名钟浚，浙江人,清末民国初,李炳灵,锦城旧雨，十年轻别，何意今朝重见。安排瓜果醉芳筵，笑看双星银汉。桐阶月小，桂溪天远，枨触闲情无限。遥怜儿女话离愁，高阁慵拈针线。
摸鱼儿 其一 中秋旅寓，寂寥寡欢，对月抒怀，爰成斯制,清末民国初,李炳灵,算悠悠、离家岁月，转眴蟾圆五度。良辰又屈中秋节，喜见冰轮缟素。愁欲诉。听笑语喁喁，是人家儿女，秋心如许。对半榻孤灯，今夕何夕，乱蛩鸣断础。帘低户。吟到坡仙水调，琼楼玉宇何处。乾坤板荡真多事，直觉筹安无具。君应悟。譬皓魄、当空偏有浮云聚。金瓯可固。正良夜好天，茫茫百感，叹不如归去。
摸鱼儿 其二 卜君蓬仙偕李心畲，于重阳前一日购菊盈畦，约余往观，拈此寄兴,清末民国初,李炳灵,怅客中、行囊羞涩，无钱空对寒菊。风流两个神仙侣，扑却缁尘万斛。花满屋。爱白白红红，几阵幽香馥。许多清福。况四壁图书，半窗灯火，芳影更娱目。新诗读。遥企渊明高烛，谱出离骚遗曲。十分秋色君家好，笑我客来不速。东篱角。感孤独、黄花何日逐初服。归田计熟。待三径未荒，一锄亲把，补种几丛玉。
摸鱼儿 其三 题田苕溪止园课子图，名维翰，巴县人，前将军署秘书,清末民国初,李炳灵,赋归来、犹存松菊，一幅渊明别墅。儿时况味堪同领，指点夜灯红处。朝复暮。听雏凤声清，不觉老怀慰。读书有子。但几净窗明，香温茶熟，此外复可慕。披图顾。仿佛吾家衡宇，负了一楼烟雨。山容水态当门好，自得林泉幽趣。侬也误。尚破帽、残衫频年困羁旅。栖栖何苦。忆负床童孙，教诲无能，虚把春光度。
浪淘沙 其一 锦城重九，无处登高看菊，公园有感赋,清末民国初,李炳灵,佳日未题糕。辜负诗豪。世途险阻在居高。借筹安平易好，底事劳劳。访菊步晴郊。谁送香醪。且将醒眼看伊曹。千古风流陶靖节，史册名标。
浪淘沙 其二 题陈希虞鱼乐处,清末民国初,李炳灵,荇藻漾银潢。圉圉洋洋。可能鱼我两相忘。我自乐山鱼乐水，各不相妨。蛮触正嚣张。跋浪鲸狂。桃源何处是吾乡。便欲置身图画里，影匿形藏。
浪淘沙 其三 题寒蝉秋菊图,清末民国初,李炳灵,又近菊花时。抱叶蝉嘶。秋声秋色两相宜。绘出区区齐女怨，来伴东篱。音远最高枝。不借凉飔。清风彭泽可能追。若有人号呼欲出，无限秋思。
浪淘沙 其四 郫县赠张羽丰明经，名铸，贡生,清末民国初,李炳灵,白发老门生。投辖称觥。笑余到处有逢迎。酒酌郫筒拚一醉，便友多情。揽辔锦江行。户外骊声。岭梅香里数邮程。滏水望君如望岁，早贲霓旌。
寿星明 生日志感,清末民国初,李炳灵,六度蟾辉，半载鸿踪，栖栖锦城。感门前罗雀，兴金翟尉，怀中灭刺，谁识祢衡。出亦何心，归原得计，流水行云悟世情。行藏世，岂权舆今日，早定前程。自愧碌碌浮生。抚掷前光阴暗里争。想凭轩相马，今无知己，回船退鹢，古有畸行。身世飘零，胸襟浩荡，漫说穷途阮步兵。秋风好，爱人如菊淡，晚节峥嵘。
金缕曲 其一 郫县晤李干廷，名作桢，郫县人，庚辰进士，广东知县,清末民国初,李炳灵,犀浦停车处。穷巷中、故人高隐，白头重遇。昔日燕台寻春约，屈指挥如隔世。况彼此、青山憔悴。过我冷斋同夜话，又谁期、再见鸣珂里。郫筒酒，共君醉。嗟余浪迹成都市。奈悠悠、天涯陌路，有谁知己。岭表一官成梦泡，讲学栖迟沔水。尚书事、凄凉堪忆。仆仆风尘俱老大，且相逢共作谋生计。归田乐，几年矣。
金缕曲 其二 腊日偕向君南皋、蔡君根泉、李君步洲、向君寿芝游东湖至龙藏寺宿,清末民国初,李炳灵,梦醒东湖久。喜今番、良友盍簪，俊游携手。楼阁参差池沼固，一片残荷疏柳。惜词人、停车较后。古柏凌霄垂荫远，是卫公、亲植大盈亩。树如此，人非旧。夕阳渐渐侵衣袖。又眷怀、龙藏烟霞，洞天别有。联袂重经清静地，更扰禅门蔬酒。惜不见、潜西退叟。一树梅花新月夜，问诗僧魂魄归来否。空亭畔，独搔首。
金缕曲 其三 题陆念初世丈乐水怡云图,清末民国初,李炳灵,文彩机云后。六十年、通家孔李，交情依旧。玉貌亭亭人宛在，茗碗炉香消受。是名手、丹青绘就。一笑临风轻富贵，俨萧疏、陶令门前柳。案头牍，尊中酒。于公治狱传人口。早判将、申韩凉薄，龚黄仁厚。点染烟霞供啸傲，万斛扫除尘塘。云中水、洞天别有。独我荒庄惭弱植，阅沧桑感触兴亡又。昔音稚，今衰叟。
金缕曲 其四 咏川东石砫县古氏四节烈，咏古节母袁氏,清末民国初,李炳灵,桀桀贞让笑。喜承欢、膝前有子，兴廉举孝。名父箕裘能继续，棣萼竹林偕好。是团圞、家庆新图槁。回忆柏舟伤逝日，嗟苍凉、身世集于蓼。心难转，神光稿。离鸾寡鹄谁同诵。有姑媳、玉冰清洁，松菊节操。义烈一门光阃史，无怪词坛倾倒。有多少、骚客摛文藻。我与贤郎投缟纻，羡陶欧范堪师表。兰猷然，笔花绕。
金缕曲 其五 咏冯烈妇古氏,清末民国初,李炳灵,池沼明如镜。看一水、盈盈中有，名媛之影。相见佳苻蹂躏后，豺虎戕人性命。拼一死、曹娥比劲。乱世几能全骨肉，玉石同归余烬，千秋万古、遗孤愤。空搔首，天难问。昌黎有嫂贤名甚。赖阿叔、表彰心挚，流传愈盛。使者輶轩劝问俗，节烈铮然堪悯。荷皇恩、旌门宠贵。洛浦凌波芳躅继，只风景苍凉惹幽恨。秋草绿，夕阳冷。
翠楼吟 咏古烈妇关氏,清末民国初,李炳灵,地老天荒，海枯石烂，此情终古难死。齐眉偕老愿，又谁料、槁砧已矣。忆结发恩深，泪痕如洗。应无悔。黄泉碧落，追寻两地。日暮。啼煞杜鹃，早芳魂一缕，随即归去。璇闺完大节，女贞花、留芬彤史。坤维正气。似古井澄清，波澜不起。歌楚些。冢间松柏，定生连理。
惜分飞 咏黄节妇古氏,清末民国初,李炳灵,古氏贤媛槁砧死。膝下中郎有女。色养孀姑喜。姜鱼孟笋承甘旨。感悦无端庞吠至。百折难回此志。绣佛门长闭。觥觥大节光闾里。
台城路 小春念八日，偕友人游望丛祠感赋,清末民国初,李炳灵,蚕丛柏灌初开国。遗基又承杜宇。鳖墓云封，鹃城日朗，俊游合携俊友。魂归何处。只三径烟霞，几堆尘土。翠筱红墙，行人凭吊自来去。当年群雄角逐，有君臣揖让，明农治水。运继唐虞，功希禹稷，西蜀山河永固。淳风已古。笑五季六朝，中原割据。称帝称王，天下遂多事。
貂裘换酒 其一 彭县赠向君南皋，名步瀛，戊戌进士，官至贵州劝业道,清末民国初,李炳灵,斗室书生起。近识得、风流地主，满门桃李。丛菊傲霜余秋色，架上纷罗文史。南面王、何以易此。不速客来招入幕，更殷勤、联袂携游屐。古兰若，且随喜。峥嵘宝塔凌霄起，问何年、龙飞破壁，一隅倾地。煮茗山僧留共话，宝相庄严绝世。半日中、消除暇晷。莫负故人鸡黍约，又天彭酒熟为君醉。游山兴，自今始。
貂裘换酒 其二,清末民国初,李炳灵,草阁红梅灿。趁今朝、风轻日朗，春华堪玩。把酒花前闻笑语，谁写檀心数点。爱剩粉、零脂满院。何日经营松菊径，斜从瀛岛游应倦。与梅约，开尊宴。故园消息无邮使，奈一年、绮窗孤负，萍飘蓬转。画一禅心同领略，清梦罗浮未远。但感时、泪痕空溅。招隐诗成香雪海，喜孤山处士今重见。月明下，鹤雏伴。
满江红 冬月初六日，偕向君南皋过新繁，吊双忠墓,清末民国初,李炳灵,新室苛残，成就了、两公奇烈。可想见、贯日精忠，凌霄浩节。取义成仁原不忝，田夫野老犹能说。算几人、遗臭几留芳，寒奸魄。早梅天，吊英杰。丛柏林，寻碑碣。对蔓草颓垣，予怀如结。一代汗青杨子耻，千年化鼻苌弘血。到后来、节义盛东京，闻风悦。
探春令 成都除夕,清末民国初,李炳灵,锦城灯火，今宵除夕，伴人孤榻。听晓钟未到犹余腊。爆竹里、市声杂。残年风雪双扉阖。不眠闷空纳。料乡园笑语，雏孙洽。压岁钱盈箧。
庆清朝 其一 题王酉室半偈盦图,清末民国初,叶昌炽,青桂连蜷，一袈裟地，佛龛雕缕如新。白毫弹指非非，梦亦成尘。赢得后来好事，一图分作两家春。今犹昔从来大隐，都住金门。此日停云群从，论休承才调，数道君身。祖庭爱士，泃濡欲湿枯鳞。苦叹焦桐未遇，殷勤为拂爨余痕。投珠恨，转成佳话，翻尽陈因。
庆清朝 其二 叠前韵，赠巢隐丈,清末民国初,叶昌炽,盘石留题，松窗半偈，温岐诗句翻新。画图重展，犹留燕市缁尘。还我青毡故物，依稀寒谷忽生春。谁持赠，虞山夫子，当代龙门。忆否铜坑山谷，看梅花如雪，百亿分身。归来痛饮，湖边网得银鳞。曩日纪群小友，鬓霜已改镜中痕。归何日山中老柏，共话前因。
琐窗寒 其一 松蒿隐归梓出朝阳门，词以志哀,清末民国初,叶昌炽,刮面惊沙，朝阳门外，素车南下。丹旐飘扬，桥畔萧萧鸣马。叹金门十载郎潜，魂归谁与杯重把。但西风踯躅，衣冠如雪，道旁送者。斯人今不作，念吾党何依，礼堂长夜。精亡脉极，都为虫与注雅。矧茂陵剩稿无多，盛年早共应刘谢。为料量齾翰残篇，清泪如铅泻。
清平乐 其一 八月十九日内子暨儿辈北来，仍寓东铁匠胡同旧庐,清末民国初,叶昌炽,城西地迥。门掩蓬蒿静。燕子归来巢乍定。犹忆旧时门径。古碑金薤盈箱。乱书束笋堆床。试问几朵家具，两三薄笨车装。
清平乐 其二,清末民国初,叶昌炽,桐城姚氏。竹叶亭边地。阅世生人人阅世。传舍古今如寄。闭关聊学瞿昙。著书敢比桓谭。檐畔依然垂柳，俨然身在江南。
解语花 汪范卿主事新纳姬人，湘产而育于荥阳潘氏，明慧寡俦，却扇之日，置酒觞客，因事未赴，词以贺之,清末民国初,叶昌炽,银潢一角析木。津边有小星飞渡。纤腰如许。前身是，管领章华旧主。秋风江渚。试罗袜凌波微步。凭蹇修桂棹兰旌，来自潇湘浦。犹忆花桥白傅。正家邻水阁，随侍樊素。绮筵今日开金屋。平视从容，挥麈自呼负负。修不到倾城一顾。千尺深潭水，桃花持比君情愫。
摸鱼儿 何颂圻比部属题西湖放棹图，宋张梅渊有重过西湖，此阕因次其韵,清末民国初,叶昌炽,正清和嫩晴天气，湖光山色如浣。烟波一舸重来处，回首旧游未远。莺燕唤。不似断桥流水寒雅岸。市朝苦短。怅南渡沧桑，西泠烟柳，共此岁华换。嗟今昔，狐貉一邱相伴。贤愚同尽何限。滔滔谁作中流柱，金石波心不转。嵇阮懒。不过是徜徉载酒江湖畔。乾坤尘满。且揽辔登车，鸣珂儤直，来适子之馆。
木兰花慢 费芝云兵部感怀词六首，悼其亡姬作也。出以见示，为赋此阕,清末民国初,叶昌炽,彩云吹易散。渺天上、云人闲。叹钿盒空留，香篝未冷，梦醒灯残。新诗郁伊善感。断么弦凄绝不胜弹。已是舜华易萎，空教好梦征兰。瑶台何处佩珊珊。不见有青鸾。忆碧玉初来，胥江一舸，共挂烟帆。长安十年如梦，芰荷衣偕隐负青山。异日五湖深处，凌波罗袜重还。
沁园春 其一 马缨花,清末民国初,叶昌炽,车盖亭亭，斜日未西，浓遮屋䪜。看织成茜罽，柔还似毳，吹将柳絮，撒不因盐。绛节珊珊，碧幢冉冉，销尽当空火伞炎。风幡引，有竿旌析羽，染以朱湛。倘教开傍妆奁。似荡漾流苏羃画檐。更绛纱系处，同心试绾，紫罗剪就，纤手轻拈。近看如无，深藏不见，隔著墙头春色添。空阶畔，剩蒙茸残雪，采亦盈襜。
沁园春 其二,清末民国初,叶昌炽,蔽日迎风，早暮阴晴，天然羽幢。每朝霞初起，浓阴似盖，书帷月上，共卷昏黄。澹漾帘波，低围步障，又似屏风六角张。翩翻影瞥，秋千飞下，翠襼红裳。回廊立尽斜阳。到今岁花时欲断肠。叹朝朝暮暮，凄凄切切，空言蠲忿，忧反难忘。花落花开，优昙一现，慧业灵根总渺茫。人间世，真电光石火，难遣彭殇。
壶中天 壬子中秋夜坐志颐堂望月，风露三更，庭空如水，因忆去年今夕，风景不殊，河山顿异，感填此解,清末民国初,沙元炳,小楼东角。这团圞认是，前朝明月。玉宇高寒望不极，偏有微云点缀。影里山河，光中世界，才算经年别。眼前都换，不知天上宫阙。犹幸无恙家园，青红儿女，还闹芳时节。可奈西风吹世短，更短盈头华发。欲唤嫦娥，商量身世，恁地随圆缺。碧天无语，四厢虫响幽咽。
摸鱼儿,清末民国初,沙元炳,蓦思量、镜中人影，春风犹识娇面。青风才落沧桑改，拂拭画奁重见。看万遍。抵一霎、灵洲聚窟香痕现。桃哀柳叹。问前度刘郎，当年张绪，对此恨深浅。青溪曲，当日枇杷庭院。寒烟衰草相半。梅边便唤香魂起，争奈地移天换。君莫怨。犹博得、黄金骨贵江山贱。鸳鸯冢畔。指两点金焦，眉横黛损，极目水天远。
金缕曲 其一 调烈卿,清末民国初,沙元炳,乍见翻疑故。怪殷勤、衔环翠鸟，能通情愫。十二楼头衫扇换，肠断蘼芜旧处。认姓字、今番休误。老尽桃花人比瘦，甚移家、又近刘郎路。眉暗蹙，忆前度。枇杷院落三更雨。悄无声、湘帘窣地，火残香兔。仆倚屏风僵睡久，半晌才闻笑语。怕燕子、朝来覼缕。别恁仓皇留又懒，怨声声、气笛催归去。愁未得，买山住。
一萼红 其一,清末民国初,沙元炳,镂金丝，是何人拗折，安上小檀槽。玉佩风敲，珠盘雨碎，搀出私语嘈嘈。正好是、珠江梦堕，两行雁、飞送北来潮。抹丽帘栊，香围成阵，倚和银箫。我亦江南词客，每闲听丝竹，泪湿青袍。白老琵琶，柳三平话，当日工诉漂摇。更禁得、陈髯双指，把伤心、怀抱一时挑。又是飘蓬断梗，酒醒今宵。
一萼红 其二 谷雨六日矣，庭前牡丹迟迟未放，感填此解,清末民国初,沙元炳,忒迷离。看阴阴庭院，才放两三枝。细数花风，经过谷雨，芳信还恁迟迟。听帘底、呢喃燕子，一段恨、依约诉春知。绣幕偎寒，雕阑倚暝，痴立移时。暗想十年尘梦，被青红颠倒，抛负心期。露叶年华，风花富贵，思量日日低眉。尽消受、烟磨雨折，便迟暮、犹倚碧翁慈。未忍勤挝羯鼓，墙外红飞。
齐天乐 题小红低唱我吹箫图,清末民国初,沙元炳,啼鹃又促春光换，芳华欲留何计。懊恼兰心，模糊柳态，暗被箫声勾起。疏篷倦倚。仗尺八苍龙，细传心事。一舸鸱夷，水天日落碧无际。溪山依旧丽冶，奈零笳断角，撩乱清思。战血关河，军声草木，甚处云林仙地。遗山老矣。有乐府新声，付谁纤指。梦想春阳，愿飞身画里。
梁州令 其一 仲达招集意秋园看牡丹，即用其雨香庵赏花调韵,清末民国初,沙元炳,径小随花曲。招我来停吟躅。碧油帏幕不成遮，四围添种阴阴木。评香品艳闲情足。诗懒将新词续。凭栏细对花读。问花可是修来福。
梁州令 其二 前词既成，随诸客分韵，适得烛字，复用前调，时将去南通,清末民国初,沙元炳,香妙和兰馥。桃逗棱棱新竹。春风作意让花尊，彩轮擎出弥天绿。云霞满地黄泥麓。迟日清游能续。今宵酒醒风熟。忆花自剪疏篷烛。
沁园春 题慕逸求愚轩图,清末民国初,沙元炳,危壁幽篁，面著松阴，结个矮庐。有梅楥周护，花罂罗列，窗明几净，独坐观书。山墅棋声，溪堂履印，似此清闲恐不如。回头看，是梦中胜境，纸上仙都。求愚想甚糊涂。试对镜星星霜满须。把翰墨缘丢，妻孥债了，一身犹假，万事皆虚。认贼为儿，观魔作佛，道著无明世尽无。从吾好，且编排一筏，料理三车。
卜算子 题吴选楼乐拙轩图,清末民国初,沙元炳,一片石盘陀，不着些儿窍。但得翁心似石心，始悟图中妙。缘影结成轩，万美由心造。大好园林不费钱，我道君还巧。
贺新郎 贺汪伯唐子娶妇,清末民国初,张一麟,老子擎天手。到年来、婆娑风月，无心圭卣。绣佛长斋隐人海，万事秕糠尘垢。但甘为、哀鸿奔走。酒肉朱门道旁骨，为郎君、积德求佳偶。宾欲醉，筵无有。桃花流水春深后。见新人、心肠菩萨，同符君舅。玉镜台前青绫幛，昧旦双双上寿。更准备、催妆几首。织就天孙宫样锦，问而翁、被得苍生否。君子曰，众人母。
浣溪沙 贺狄巽公长郎九乾新婚,清末民国初,张一麟,用九乾元见在田。海虞瑶岛咏胡天。武襄门第月长圆。西洛才名称国宝，东莱博议本家传。戴铜面具拜张仙。
望江南 其一 青岛聊居作,清末民国初,刘泽湘,聊居好，长夏似深秋。薄雾沈沈迷屋角，轻风剪剪逼楼头。垂钓欲披裘。
望江南 其二,清末民国初,刘泽湘,聊居好，绕屋碧纱笼。树枳为篱潘岳赋，纫兰做佩屈原风。花笑满园红。
望江南 其三,清末民国初,刘泽湘,聊居好，退食值公余。郁郁园中辉夕曜，殷殷户外响雷车。雅集夜樗蒲。
望江南 其四,清末民国初,刘泽湘,聊居好，人世拟仙乡。双舄轻飘飞叶令，十眉纤巧绘张郎。金屋阿娇藏。
望江南 其五,清末民国初,刘泽湘,聊居好，乐事渺无涯。诗派王杨标艳帜，天台刘阮饭胡麻。窥玉况东家。
望江南 其六,清末民国初,刘泽湘,聊居好，退食一炉香。跌宕英雄拚痛饮，娇痴儿女捉迷藏。抑塞慰王郎。
水调歌头 次雪儿中秋对月感怀原韵,清末民国初,刘泽湘,明月前身认，五十七回秋。俛仰怆怀今昔，屈指数从头。少日凌云作赋，中岁亡羊歧路，借箸总输筹。闷对团圞影，剑啸忽飕飕。传经阁，渡江楫，湖海楼。婵娟笑我，须鬓白尽为谁愁。南亩既嗟蟊贼，北鄙又惊杀伐，身世两悠悠。但祝人长寿，万里御风游。
蝶恋花 次雪儿韵,清末民国初,刘泽湘,乳燕飞时春又去。梅子才黄，怕听鸠呼雨。莫笑王孙留不住。浓阴绿锁相思树。何况风流当日绪。柳暗花明，都作奚囊句。知道东风经几度。匆忙忘却来时路。
满江红 其一 有感于临城匪祸，次雪儿韵,清末民国初,刘泽湘,上下交征，看朝野云翻雨覆。更谁计养廱遗患，危亡倏忽。赤子何辜罹祸水，鸟鸢到处争人肉。痛神州满地走鲸鲵，闾阎哭。焚如兆，薪如束。湘妃泪，空留竹。笑衣冠傀儡，登场唐突。烽火塞天齐破胆，棘荆遍地随伤足。待银河决水洗乾坤，频揩目。
丁香结,清末民国初,桂念祖,积雨侵阶，同云蔽野，墙外屐声来往。倚绳床经案，朝又暮、时霎龛灯都上。文园情绪减，才触拨、禅关又放。人间天界，刹那轮转，肠回无像。惘惘。记三五年时，秋月春花同赏。绿酒红灯，银鞍绣毂，尽劳追想。无奈存没聚散，苦乐殊今曩。惟何恩何怨，尚隔莲邦肸蚃。
蓦山溪,清末民国初,桂念祖,春光欲尽。未得天涯信。早起镇恹恹，减裘带、馀寒犹嫩。古碑临罢，独枕故衣眠，魂无定。身慵困。酿就维摩病。谁家巷陌，红满香成阵。旬日雨风频，减多少，游踪逸兴。忏除烦恼，赖有贝多经，帘押静。香篆烬。终卷阴移寸。
菩萨蛮 其一 读小山词,清末民国初,桂念祖,才华已为情锁损。那堪又被多情困。珠玉女儿喉。新词懒入眸。清愁销不得。梦入莲花国。方信断肠痴。断肠天不知。
菩萨蛮 其二,清末民国初,桂念祖,月斜迷梦春城隔。隔城春梦迷斜月。寒烛画楼残。残楼画烛寒。许时同密语。语密同时许。才尽费疑猜。猜疑费尽才。
虞美人,清末民国初,桂念祖,凄凉十五年中事。苦了他和自。香残红退画堂空。早是柔魂销尽夕阳中。他生有分相厮守。拚共天长久。仙山楼阁也迷茫。只要只心一意向西方。
临江仙,清末民国初,桂念祖,落尽红英万点，愁扳绿树千条。云英消息隔蓝桥。袖间今古泪，心上往来潮。懊恼寻芳期误，更番怀远诗敲。灵风梦雨自朝朝。酒醒春色暮，歌罢客魂销。
春日早起,清末民国初,陈肇兴,春寒恋重衾，贪眠不觉晓；何来唤人声，花间立一鸟。盥手热炉香，空斋静悄悄；此时平旦心，一毫原不扰。
扫墓感作,清末民国初,陈肇兴,记得趋庭鲤对时，一镫豆火课孤儿；九原今日言犹在，五鼎他年报岂知。宿草春经霉雨润，杜鹃声带血痕悲；墓门满目增惆怅，泪洒东风桧柏枝。
晓行山中即目,清末民国初,陈肇兴,晓从南冢去，山色尚模糊；草露行来湿，蛮烟到处无。泉声随涧转，鸟语隔林呼；遥望前峰上，朝阳红一隅。
暮春书怀 其一,清末民国初,陈肇兴,一日阴晴互变迁，如醒如醉困人天；落花又满东西路，流水无分上下田。轣辘蔗车连夜响，丁东秧鼓接畦喧；几回绿酒红镫下，忆到儿时忽惘然。
暮春书怀 其二,清末民国初,陈肇兴,垂杨无力绊春晖，转瞬东皇又欲归；一岁韶华忙里过，少年好景热中非。蛙喧雨后声偏急，花落风前影亦飞；野馆不嫌田舍寂，得知稼穑是民依。
初夏郊行,清末民国初,陈肇兴,黑云初散雨初晴，一望郊原绿已平；好鸟逢人如问讯，野花满眼不知名。晚烟几簇笼修竹，新涨千畦长早粳；屈指纳禾期已近，老农相对有欢声。
稻花,清末民国初,陈肇兴,谁把黄云尽剪齐，平铺陇北与畴西；红摇䆉稏累累立，碧染袈裟穗穗低。十里午风开满野，一番朝雨落盈畦；却嗤桃李多姿媚，艳冶何曾补庶黎。
自大墩归五张犁书馆遇雨口占,清末民国初,陈肇兴,远岫黑云起，长空白日遮；水声缘路折，雨势挟风斜。处处鸣丛竹，畦畦落稻花；遥知烟簇起，已是主人家。
斋前观穫,清末民国初,陈肇兴,几番烟雨一朝晴，破晓连耞粟有声；天与书生知稼穑，日看野叟拥坻京。提笼稚子拾馀穗，持帚村妪晒湿粳；好绘豳风图一幅，他年留待答升平。
哭赖汝明秀才,清末民国初,陈肇兴,无诸城畔叫巫阳，万里招魂道路长；十载苦心事场屋，一衿误汝葬他乡。生为才子天应忌，死傍名臣骨亦香；多恐益君双白泪，哀吟不敢奠椒浆。
米元章墨迹歌，为张明经作,清末民国初,陈肇兴,宝晋行书世寡偶，挥毫落纸云烟走。真迹长留天地间，玉匣珍藏重鼎卣。下书元祐戊辰年，上书古诗三五首。盈笺满幅势槎拿，字字精神何抖擞！锋铓微露姿致生，出入二王变欧、柳。譬如老将练奇兵，长戈短弩屹相受；又如狮子搏狐兔，毛爪森张声怒吼。世间石刻重描摹，传者十失其八九。得此尺幅墨生光，真赝从兹堪晰剖。毋乃上帝爱颠书，鬼物神工互相守。不然相距七百有馀载，宋家台树归乌有！一十八叶乌丝笺，蟫餐蠹蚀亦应朽。那得绵延四代间，法物留传等琼玖。当时庆历诸名公，纷纷姓氏跋其后。一字千金价匪高，临摹直不数蝌蚪。一朝零落随变衰，婉转终归浪子手。田园荡尽绮罗空，携来市上图糊口。岳珂已死华亭没，世远年湮见者狃。我从君斋借一观，心摹手搥目瞪久。归来画肚十回思，胜事惊誇示朋友。自惭好古困家贫，遇古不购古应咎。长歌一曲表恂忱，寄语斯人莫尘垢。片纸文字足千秋，此是吾儒无量寿。
山馆夜坐,清末民国初,陈肇兴,独坐书堂久，孤镫渐失辉。山空人语亮，城远漏声微。细雨斜侵户，寒风自掩扉。倦吟方欲睡，萤火上人衣。
待人坑,清末民国初,陈肇兴,山围乱冢树交加，竹舍茅檐共数家。廿四番风都过了，居人犹卖一园花。
送邱石庄孝廉北上,清末民国初,陈肇兴,屈指登蟾窟，于今已十年。蛟龙升碧海，鹰隼击秋天。留滞由人事，飞腾卜子贤。乘槎挂帆去，计日羡登仙。
冬日漫兴,清末民国初,陈肇兴,野馆归来百事乖，攻愁唯仗酒千杯。诗当得意逢人诵，家到无钱怕客来。乱叶随风飘不定，野花著雨落犹开。庭前此日萧条甚，好去军山探早梅。
登赤嵌城 其一,清末民国初,陈肇兴,嶒嵘山势接苍穹，俯瞰茫茫大海中。此日万家登版籍，当年三度据枭雄。云生蜃气连城白，日照龙鳞满郭红。目极中原天万里，乘槎我欲借长风。
登赤嵌城 其二,清末民国初,陈肇兴,混茫一气转鸿钧，独坐危楼迥出尘。帆影远浮双鹿耳，潮声遥控七鲲身。包罗山海誇雄镇，锁钥东南据要津。却喜时清无暴客，重关虽设不防人。
法华寺,清末民国初,陈肇兴,谁携厨馔访烟萝，一路薰风飏绮罗。遗老昔曾称菩萨，名园今已属头陀。梦中蝴蝶迷人惯，世外莺花奉佛多。日暮归来钟磬寂，榕阴竹影共婆娑。
五妃祠,清末民国初,陈肇兴,玉带歌成万古愁，君王节义自千秋。可怜同死不同穴，芳草凄凄各一邱。
宁靖王墓,清末民国初,陈肇兴,卅年憔悴落蛮乡，故国河山感慨长。留得数茎华发在，九原归去见高皇。
赤嵌怀古歌,清末民国初,陈肇兴,夜半天风吹海立，鲸鱼上岸鲛鱼泣。金鼓千声动地来，戈船百道乘潮入。将军落地便惊人，救火奔波走四邻。七岁读书知大义，洒扫应对皆经纶。君家伯叔公侯伍，自立唐藩擅开府。争班谈笑卑徐常，撤戍投降似刍狗。回手招君君有辞，儿今身已属隆武。五羊城头啼杜鹃，千艘万骑来铜山。英雄誓不臣二主，事成不成唯凭天。可怜触起毒龙怒，白浪掀天风捲树。出师意气吞金陵，一战孤军失南渡。从此将军识天意，转身却慕田横义。百舰驱来鹿耳门，一朝夺取牛皮地。红毛楼上草鸡鸣，彼苍藉手开东瀛。冠带柬骑赤龙去，迄今故垒犹纵横。我来赤嵌访古迹，舞殿歌台长禾麦。圣主当阳魑魅消，频年不见挥兵革。唯馀无恙水西流，沧海茫茫接天碧。
补博士弟子纪事 其一,清末民国初,陈肇兴,岁岁风檐里，文章困数奇。空存天下志，才作秀才时。卖赋怜身贱，缄书慰母慈。鲤庭遗训在，回首一凄其。
补博士弟子纪事 其二,清末民国初,陈肇兴,红榜填名后，青云得路初。几人誇拾芥，今我幸知书。驷马高题柱，豺狼逼倚闾。前途传警报，仔细慎回车。
补博士弟子纪事 其三,清末民国初,陈肇兴,释菜瞻先圣，衣冠一色新。拖青欣有伴，曳白讵无人。泮水芹初秀，官桥柳已匀。从兹舒骥足，万里骋风尘。
罗山闻警，间道斗六门入水沙连途中口占,清末民国初,陈肇兴,半生山水有奇缘，避乱犹过万岭巅。一箭路穿牛触口，千盘身入水沙连。每从石磴登群峭，忽讶篮舆欲上天。万树松楠相映绿，午风吹出翠微边。
牛相触,清末民国初,陈肇兴,篮舆过斗六，四面野风颾。山势如牛触，溪流亦虎号。岸花随路转，岭树拂云高。隐隐群峰外，蛟龙起怒涛。
同安岭,清末民国初,陈肇兴,崔巍山势似蟠龙，天堑居然要路冲。上岭三千三石磴，插天九十九炎峰。参差树色萦车马，断续风声乱鼓钟。西望沧溟若杯勺，茫茫万里泻心胸。
乌日渡,清末民国初,陈肇兴,溪流何处到，一望浩无涯。浪急日光碎，云飞天势移。茫茫迷蔗圃，淼淼失芦陂。摇橹从兹去，孤舟似箭驰。
赖氏庄 其一,清末民国初,陈肇兴,闻乱抛城市，迁家就友生。数间茅屋老，十里稻畦清。处处花依壁，家家竹作城。呻吟吾不恶，闲步看秋耕。
赖氏庄 其二,清末民国初,陈肇兴,摘果穿花径，随流到稻阡。鸟冲云外路，鱼乐水中天。俯仰皆佳趣，行藏愧少年。隔篱有野叟，呼饮夕阳边。
赖氏庄 其三,清末民国初,陈肇兴,薄暮投书馆，题诗寄草堂。衔山红日大，出岫白云忙。啅雀栖檐瓦，归牛浴野塘。兴来无近远，随意宿花庄。
赖氏庄 其四,清末民国初,陈肇兴,结宅临流水，开门见远山。主人能好学，稚子不偷闲。竹下挑灯饮，花前出画看。祗因素相惬，礼数一时删。
赖氏庄 其五,清末民国初,陈肇兴,雨过仍雷电，风来半晦明。金瓜供客馔，银鲫入厨羹。酒后偏工睡，人前欲息争。狂吟聊过日，安坐待时平。
乞菊，次周恒甫韵,清末民国初,陈肇兴,幽斋秋老遍苍苔，只有寒英数朵开。自是黄金难买得，一诗才换一枝来。
感事,清末民国初,陈肇兴,萧墙列戟究何因，满眼郊原草不春。岂有同仇关切齿，并无小忿亦亡身。挥戈舞盾贼攻贼，吮血吞心人食人。自愧未能为解脱，空将两泪哭斯民。
槟榔,清末民国初,陈肇兴,蒲衣剑佩绿纷披，直干亭亭出短篱。拔地数弓才展叶，擎天一柱不分枝。虚心似竹还多节，瘦骨如棕却少丝。日暮蛮儿竞猱采，山风吹下子离离。
与韦镜秋上舍话旧，即次其即事原韵 其一,清末民国初,陈肇兴,海外干戈起，消磨近一年。那堪多难后，重话识君前。缚裤参戎幕，征歌列绮筵。相逢须痛饮，莫负杖头钱。
与韦镜秋上舍话旧，即次其即事原韵 其二,清末民国初,陈肇兴,转盼又春菲，鸡虫息是非。从军年少者，抚景念庭闱。大吏轻裘煖，官胥快马肥。闻鸡应起舞，不必辄思归。
与韦镜秋上舍话旧，即次其即事原韵 其三,清末民国初,陈肇兴,登高望烽火，落日几徘徊；鼙鼓惊千炮，干戈念五材。苦心参国是，泪眼不春开；惆怅关山暮，苍茫独举杯。
与韦镜秋上舍话旧，即次其即事原韵 其四,清末民国初,陈肇兴,涕泣妻儿共，流离父子俱；人谁分盗贼，地各据当途。剽掠无完瓦，战争不用弧；书生廑民瘼，残喘庆来苏。
送韦镜秋归赤嵌,清末民国初,陈肇兴,昔年花萼羡连枝，今在磺溪见白眉。谕蜀已驰司马檄，登楼还起仲宣思。恨无宝剑贻良友，只有清樽送故知。明日刺桐花下路，海天无限暮云垂。
清明同友人游八卦山 其一,清末民国初,陈肇兴,偶值清明节，邀朋上翠微。雨随啼泪下，风捲纸钱飞。世乱邱陵变，民穷祭扫稀。登高无限感，搔首共歔欷。
清明同友人游八卦山 其二,清末民国初,陈肇兴,芳草迎游屐，青山聚哭声。煖风薰客醉，残照背人行。曲径穿林仄，危峰到顶平。语来烟景暮，犹自访花卿。
初往肚山之竹坑庄,清末民国初,陈肇兴,甘雨几时降，草木皆敷荣。东郊一以眺，绿野人尽耕。出城见肚山，一抹翠眉横。北风从南来，萧萧刺竹鸣。篮舆到山麓，树树栏人行。伛偻穿其下，肩夫足跛倾。我坐看山光，却喜路不平。峰峰如护卫，送我到竹坑。主人知我至，倒屣出门迎。一见各恨晚，欢笑若平生。
董济亭夫子寿言 其一,清末民国初,陈肇兴,天妃此日降仙家，又见先生福履加。论齿初扶灵寿杖，称觞恰趁吉祥花。郎君綵服围朱履，弟子笙歌拥绛纱。最爱春光三月好，满门桃李烂明霞。
董济亭夫子寿言 其二,清末民国初,陈肇兴,追随回首十年强，旧雨春风梦寐长。视我犹儿兼教养，报公有日只文章。恩深转觉酬难遂，望重终惭学渐荒。今日尼山传胜会，介眉愿进紫霞觞。
肚山道中即景 其一,清末民国初,陈肇兴,乐耕门外草如茵，绕岸花开白似银。如此风光真乐土，不须更觅武陵津。
肚山道中即景 其二,清末民国初,陈肇兴,过尽山庄与野桥，新秧万顷绿齐腰。南楼几日萧萧雨，又长东郊一尺苗。
肚山道中即景 其三,清末民国初,陈肇兴,竹园稻屋自成家，破晓儿童踏水车。万绿丛中红一片，隔篱几树刺桐花。
肚山道中即景 其四,清末民国初,陈肇兴,大肚山前大海西，嵚崎道路古来迷。缘堤一带相思树，日为行人送马蹄。
路旁见村女口占,清末民国初,陈肇兴,溪边有女浣新纱，一笑相逢语不哗。蓬鬓乱涂龙舌草，竹钗横插马蹄花。使君有妇原无羡，夫婿多情各自誇。到老不知离别苦，怜渠何幸嫁农家。
端阳 其一,清末民国初,陈肇兴,寂寞山斋一事无，偶逢佳节倍清娱。榴花照眼霞千树，葛叶延龄酒百壶。放学儿童分纸扇，求书村女送桃符。离骚读罢天难问，肠断怀沙屈大夫。
端阳 其二,清末民国初,陈肇兴,几家桃李荐新鲜，艾叶榕枝处处悬。黄茧裹绵装小虎，青蒲粘粽掇鸣蝉。山翁趁午锄灵叶，野客题诗擘綵笺。记得水仙宫畔里，龙船花外放龙船。
播种,清末民国初,陈肇兴,谁将粳秫糁东皋，乘屋才闲播谷劳。双手抛来天雨粟，一犁翻起地生毛。寒消稻陇呈春色，煖入油粇动土膏。为报耕耘从此始，乘时莫惮辟蓬蒿。
分秧,清末民国初,陈肇兴,春前春后雨初晴，十里风吹叱犊声。不待鸣鸠终日唤，已看秧马带泥行。连畴蔗叶笼烟碧，隔岸桐花映水明。记得当年贤令尹，乐耕门外劝春耕。
耕田,清末民国初,陈肇兴,一番烟雨入新秧，翠毯平铺万垄长。梅子黄时春草长，刺花白后野人忙。扶苗几度锄非种，疾恶伊谁得不稂。我笑望风迎大吏，何如植杖跪田旁。
穫稻,清末民国初,陈肇兴,骄阳似火稼如云，随穫随耕力最烦。荷担人归黄檨圃，催租客到绿槐村。耞声远逐蝉声乱，镰影遥连犊影昏。自是瀛壖多乐土，畬田火米不须论。
秋田四咏 其一 播种,清末民国初,陈肇兴,纳稼才完便粪田，农家六月少闲天。西畴乍见生孙稻，南浦还浇种子泉。浥露香秧争出水，迎秋翠毯半含烟。何须竞说占城谷，早晚三杯各有年。
秋田四咏 其二 分秧,清末民国初,陈肇兴,不待鸣鸠唤插禾，秋天到处有秧歌。田如画罫纵横直，人比承蜩伛偻多。万束青分龟壳笠，千畦绿刺鸭头波。耕耘自较三春迫，雨夕风晨为筑坡。
秋田四咏 其三 耘田,清末民国初,陈肇兴,绿遍郊原白满溪，趣耘又到柳阴西。凉风拂地惊秋耨，赤日行天病夏畦。稻过蝉鸣将吐颖，人如蛙跳不离泥。伊谁为赋田头鼓，我比欧阳望更迷。
秋田四咏 其四 穫稻,清末民国初,陈肇兴,黄云重叠亩西东，一岁还逢两稔丰。万斛稻粱如阜立，数声耞拂近年终。鸡豚满地龙蛇蛰，杵臼通霄木叶空。从此赛神兼饮蜡，田家乐事正无穷。
海中捕鱼歌,清末民国初,陈肇兴,北风吹沙寒冻竹，海鱼上潮团一簇。叶叶渔舟破浪来，撑叉使挺纷相逐。横沉巨网截波中，一举常麟数百族。小鱼战戢大鱼肥，半死半生血犹漉。满担挑来到市廛，腥风吹遍夕阳天。得钱沽酒时一醉，不脱蓑衣海上眠。一灯渔火随潮泊，夜半白鱼飞上船。
哭张郁堂明经 其一,清末民国初,陈肇兴,一封凶耗下台城，六属文人泪尽倾。不敢寝门同一哭，为渠风义在师生。
哭张郁堂明经 其二,清末民国初,陈肇兴,此去蓉城即旧居，三千弟子送灵舆。九原回首应惆怅，婚娶粗完未著书。
哭张郁堂明经 其三,清末民国初,陈肇兴,文字交深礼数宽，登堂每度索诗观。水沙连里他年过，便作黄垆一例看。
哭张郁堂明经 其四,清末民国初,陈肇兴,君家山水武陵津，四季花开满地春。毕竟烟霞多痼疾，桃源也不活秦人。
大水行,清末民国初,陈肇兴,黑风吹海使倒立，百川水从内山入。排云驾雨鞭蛟龙，白浪高于天一级。千年古木摩苍穹，随波漂荡西复东。砰岩撼岳相激搏，巨石旋转如飞蓬。顷刻民庐看不见，百里哀呼叫水变。缘木果然可求鱼，为巢自恨不如燕。鼋鼍白日上山游，人鬼黄泉随处现。可怜环溪百馀家，一时淹没为鱼虾。洲沉岛没无所避，谁肯中流浮仙槎。浊水村翁老木匠，眼见波涛如海样。斩藤伐竹催乘桴，救得百人皆无恙。翁非有馀欲市恩，动于不忍仁乃存。世间讵乏千金子，目击嫂溺甘不援。如翁恻隐合天意，必有馀庆贻子孙。君不见，宋祁救蚁中状元，况乃回生起死人一村。
谢太傅东山士女图,清末民国初,陈肇兴,寿阳已破秦师东，九十七万来如虹。冠军征讨俱股慄，吾其左衽忧桓冲。当时若无谢安石，何人静镇情汹汹。围棋却援有成算，一枰直抵千罴熊。小儿辈遂已破敌，大呼原归朱序功。福德在吴天所祚，公之先见高符融。捷书一到屐齿折，山阴对弈犹未终。古今成败无定局，临危不惧真英雄。前有费袆后寇准，谈笑却敌将毋同。中年哀乐盛丝竹，东山片石高苍穹。风流宰相作佳话，苍生妓女欢雍雍。先忧后乐任天下，朱儒议论终褊衷。箪瓢陋巷有馀快，矧乃裙屐生春风。琼枝玉树森罗列，明珠翠羽交玲珑。画图省识钟情处，千载临风怀谢公。
陶彭泽东篱朱菊图,清末民国初,陈肇兴,魏晋人材皆草草，潇洒唯有柴桑老。彭泽一官八十日，挂冠去之恐不早。三径未荒松菊存，归来卜筑居南村。葛巾漉酒一纵饮，秋风又到桃花源。淡云微雨重阳日，白衣送酒开门出。偶然采菊东篱下，花与先生俱隐逸。绣幰蒲车征不起，元嘉诏下先生死。乃知晚节胜黄花，雪霜历尽见根柢。首阳之薇商山芝，黄、农、虞、夏同一时。披图再拜秋色里，懦立顽廉万古思。
白司马浔阳送客图,清末民国初,陈肇兴,江流九派浔阳分，几人到此悲离群。千秋白傅传行迹，至今图画犹纷纷。忆昔武相初被贼，首疏得罪由越职。十年知遇感君恩，一语参商成远谪。香垆峰下恣遨游，哀猿怪鸟鸣啁啾。来船去马几相送，阅尽人间离别愁。离愁别恨向谁写，忽听新声来月下。推手为琵却手琶，无限芳心曲中泻。教坊旧事剧凄凉，菊谱重翻暗断肠。天涯沦落青衫客，江上飘零白发娼。阑干泪尽低徊久，宾主情多还握手。一船明月载芦花，半夜歌声迷古柳。庐山峨峨江水深，终古销魂枫树林。诗人商妇俱千载，一曲琵琶垂到今。
苏学士南海笠屐图,清末民国初,陈肇兴,乌台诗案从空起，抉摘瑕疵到鱼豕。阴霾白日昏蔽天，从此诗人无完理。东坡先生诗中豪，挥毫烟云动盈纸。一官潦倒落南荒，贬谪连年濒九死。自署识字耕田人，老向荒郊亲耒耜。置酒桄榔椰叶山，舣舟蜑户龙冈水。白须红带意态闲，藤帽棕鞋标格美。至今相距七百年，生气隆隆图画里。头戴圆笠双蜡屐，依旧春风归杖履。想见掀髯吟啸时，万顷波涛生笔底。江山有幸留才人，云海何妨老居士。足迹到处烟瘴开，肯把山林溷纨绮。不然我笠彼乘车，他日相逢岂其是。否则奇癖同阮孚，一生当著几两耳。不知先生信天翁，当行则行止则止。但教饱和渊明诗，讵料老折东山齿。十年踪迹混樵渔，一心梦寐依朝宁。蜉蝣天地寄此身，何者鱼虾何鹿豕。白鹤峰前煮凤芽，青衣道上烧婪尾。后来好事强描摹，遂把风流付才子。我今披图拜道容，一瓣名香敬在此。千秋仰止峨眉山，海阔天空万馀里。
磺溪三高士诗 其一 诗人洪寿春,清末民国初,陈肇兴,磺溪有诗客，隐居于市阛。甘心执贱役，不肯事长官。吟诗祗自适，不予俗人看。当年杨伯起，一顾空冀闲。下士得知己，列肆为名山。读书识忠孝，万卷胸中蟠。采花酿成蜜，百代供一餐。我昔幸得之，琅琅诵百环。誓将付剞劂，用以表微寒。孰料霓裳曲，不许传人间。神龙破壁飞，万古去不还。至今思片羽，激烈摧心肝。
磺溪三高士诗 其二 画工蔡推庆,清末民国初,陈肇兴,海外数画笔，蔡君推第一。如何断三餐，不受千金值。睥睨视公卿，风尘谢物色。自非逢高人，不肯留真迹。传闻大风雨，山林昼昏黑；只身走荒崖，性命了不惜。乃知画入神，妙不关笔墨。大造具化工，眼前取自得。丘壑罗心胸，云水荡魂魄。半颠半迂间，此意谁能测！
磺溪三高士诗 其三 隐者林先生,清末民国初,陈肇兴,先生无名字，不知何许人。折苇渡沧海，信脚行阳春。当时富民侯，延座列上宾。筑堤兴水利，指授如有神。功成不受赏，长揖辞金银。问名嗒然笑，再问言津津。天地我父母，埏垓我乡邻。不夷又不惠，能屈亦能伸。五柳非吾徒，角里非吾身。孤山梅花婿，乃我有服亲。
望洋叹,清末民国初,陈肇兴,九州之水海为大，我生况在瀴溟外。自读元虚赋十年，今日方与海一会。才见银涛捲地来，动摇六合声如雷。茫茫一气薄元宰，如见浑沌天未开。砰岩磓岳一呼吸，转眼已觉鸿濛湿。吹涝散作万鹅飞，喷沫激为千鳌立。星驰电掣望转遥，一越三千不终朝。河伯望见犹失色，何论八月钱塘潮。我今望洋空叹息，波涛万里泻胸臆。看人破浪乘长风，意气如龙追不得。遥遥身世等浮沤，自崖返矣不回头。银河有路通星汉，空忆乘槎问斗牛。
人面竹,清末民国初,陈肇兴,鹿眼猫头气象狞，此君千载面如生。逢来俗士应遮避，看到贫家定笑迎。直节参天无愧色，虚心对月有馀清。春来苦被东皇识，却恨桃花不世情。
佛手柑,清末民国初,陈肇兴,累累黄绉满林霜，千手都如一手芳。贝叶拈来疑有指，天花散后总成香。分珍合倩麻姑爪，献果宜供选佛场。输与山僧作奴婢，朝朝合十礼空王。
释迦头 其一,清末民国初,陈肇兴,谁移浮果植瀛洲，颗颗垂青似佛头。七宝庄严呈妙相，一林璎珞挂新秋。风吹坏色身如现，月照圆光顶欲浮。献与如来应一笑，本年面目不相侔。
释迦头 其二,清末民国初,陈肇兴,香苞曾说蜜波罗，珍重芳名唤释迦。一粒须弥通大化，三生慧业證阿难。花从净土拈来结，种自祇园乞得多。莫道前身原是佛，木奴狡狯胜维摩。
虎山岩,清末民国初,陈肇兴,路转青山曲，崎岖石径斜。一鸠啼古刹，尽日落梅花。竹老堪医俗，僧忙恼出家。题诗聊赠佛，不必计笼纱。
经废园有感,清末民国初,陈肇兴,玉圯金铺久化烟，楼台易主半茫然。十年冷暖堂前燕，一世推移海上田。芳草有情还自绿，野花无恙故争妍。翻云覆雨寻常事，不独乌衣看可怜。
春兴 其一,清末民国初,陈肇兴,满地榆钱莫疗饥，一春将尽雨霏霏。文章妙处千人见，家运隆时百鸟归。自养盆花舒惰气，不锄庭草见生机。逍遥悟得庄生旨，白昼焚香卧掩扉。
春兴 其二,清末民国初,陈肇兴,点墨研朱手不停，小窗闲坐读黄庭。嫩花避日千房敛，古树当风一面青。叶底和鸣莺唤友，枝头对语燕梳翎。年年积卷埋头老，销尽雄心是六经。
夏雨,清末民国初,陈肇兴,多病仍为客，思归屡望晴。沽春芳草店，买药夕阳城。雨久衣裳润，天昏灯火明。萧斋终日坐，相对倍伤情。
大墩与廖沧洲茂才夜话，即叠原韵奉答 其一,清末民国初,陈肇兴,结茅深树里，人迹久寥寥。开径成三益，临池种万蕉。羡君真隐逸，与物共逍遥。一别经年见，怡然慰采萧。
大墩与廖沧洲茂才夜话，即叠原韵奉答 其二,清末民国初,陈肇兴,卧病愁无伴，君来喜不寥。吹灯风捲竹，打屋雨淋蕉。得水蛙声闹，还乡客梦遥。更闻茅屋上，檐马响飘萧。
大墩与廖沧洲茂才夜话，即叠原韵奉答 其三,清末民国初,陈肇兴,檐溜急迢迢，伊人破寂寥。诗情云外树，画意雪中蕉。山色临窗近，溪流入海遥。羡君歌古调，佳句比香萧。
捒中大风雨歌,清末民国初,陈肇兴,昨夜狂台振林木，千声万声动岩谷。横吹黑雨卷山来，飞洒如麻乱相扑。鞭策百怪驱蛟龙，雷公雷母纷相逐。半空纯是金甲声，时有赤虬飞贴肉。使风挟雨雨倒吹，驾雨助风风更速。朝南暮北一旋转，有若天轮回地轴。十围杉楠摧作薪，万丛梨柿散如雹。汹汹波浪天外来，顷刻平地为川渎。东邻才报流麦田，西舍还闻破茅屋。野水平添七尺高，涨痕遥没千畦绿。黄云满地抽针芽，馀粒但供乌雀啄。诘朝雨止风亦停，乡村十家九家哭。一春无雨苗不滋，今兹雨多反杀谷。田头轧轧连耞鸣，但有滞穗无圆粟。老农垂泪前致辞，乞减半租救饘粥。里胥下状来催租，悉赋输将苦不足。输官不足还卖田，稻田虽废砚田赎。舌耕笔耒几多年，岁岁阴阳无愆伏。满城风雨供啸歌，有田不如无田乐。
在捒连日淫潦，欲归不得，忽逢晴霁，喜而有作 其一,清末民国初,陈肇兴,风定树还号，雨霁云犹湿。朝阳有畏心，徘徊上原隰。水鸟带波飞，啄禽晒衣立。叉鱼渔荷蓑，割稻农戴笠。日暮各还家，蛙在水中泣。欹枕一以听，阁阁鸣何急。纤月细于钩，流光剧可挹。飞萤不避人，夜静穿窗入。
在捒连日淫潦，欲归不得，忽逢晴霁，喜而有作 其二,清末民国初,陈肇兴,朝曦红上檐，瓦雀双双喜。咿嘤语窗前，似唤幽人起。孤客正思家，对此欣不已。仰视浮云飞，馀霞散成绮。路逢相识人，为问前溪水。一苇如可航，余亦将归里。
村馆杂兴 其一,清末民国初,陈肇兴,宿雨初晴暑气收，茅斋六月爽于秋。举头忽讶青天转，无数白云如水流。
村馆杂兴 其二,清末民国初,陈肇兴,朦胧树色映窗纱，晓日初升薄雾遮。燕子入帘栖不定，双双飞上紫荆花。
村馆杂兴 其三,清末民国初,陈肇兴,困人天气剧难量，冷煖无端搅客肠；昨日绤絺今挟纩，调停病体著衣裳。
村馆杂兴 其四,清末民国初,陈肇兴,一春苦旱稻田荒，入夏甘霖忽渺茫。养得参差苗暴长，半畦青间半畦黄。
再叠前韵留别沧洲 其一,清末民国初,陈肇兴,共有离家思，闲谈夜不寥。都将孤客泪，洒向美人蕉。雨暗青天湿，烟迷绿树遥。他乡重话别，愁听马萧萧。
再叠前韵留别沧洲 其二,清末民国初,陈肇兴,君如苏学士，我比释参寥。旧雨春前树，归心剥后蕉。乾坤双鬓老，湖海一身遥。此去逢河叟，关门学纬萧。
题杨妃出浴图,清末民国初,陈肇兴,钿盒金钗宠幸新，温泉初试落池身。沉鱼落雁知何似，一树梨花带雨春。
题杨妃出浴图 其一,清末民国初,陈肇兴,玉貌花颜金步摇，一番澡洗倍夭娇。起来似不胜罗帔，倚定宫娥整翠翘。
题杨妃出浴图 其三,清末民国初,陈肇兴,一曲霓裳绝代无，春风省识美人图。分明剥出鸡头肉，滑腻如凝塞上酥。
题杨妃出浴图 其四,清末民国初,陈肇兴,环佩珊珊出浴堂，玉莲犹吐瑞龙香。楼东别有梅精在，不赐华清第二汤。
题杨妃出浴图 其五,清末民国初,陈肇兴,凤凰阁下册娉婷，十一年中读道经。旧梦回头成一笑，醉归不怕寿王醒。
题杨妃出浴图 其六,清末民国初,陈肇兴,瑶池月下玉山头，为雨为云几度秋。千载粉香凝渭水，金钱难洗禄儿羞。
题杨妃出浴图 其七,清末民国初,陈肇兴,谢却铅华淡扫眉，风流虢国冠诸姨。不知骑马平明去，也许承恩赐浴池。
题杨妃出浴图 其八,清末民国初,陈肇兴,长生殿里祝他生，万岁千秋有旧盟。料得马嵬重驻跸，丹青魂断丽人行。
西螺晓发,清末民国初,陈肇兴,五更携被起，和梦上牛车。店月千枝火，溪风十里沙。行藏愧鸡豕，来往负莺花。遥指人烟外，曈曈晓日斜。
诸罗道中,清末民国初,陈肇兴,麦芒初长野风清，一路烟花管送迎。出谷流莺初学啭，过溪蜓蝘渐能鸣。篮舆坐久常成睡，茅店经多半识名。唯有故人不相负，十年携手快同行。
茅港尾,清末民国初,陈肇兴,负笈师兼弟，联床弟与兄。过溪初见鹊，开店不闻莺。海近鱼虾贱，春深草木荣。不辞终夕醉，隔壁有歌声。
茅港晓发,清末民国初,陈肇兴,迢递罗山路，年年恨未消。离家刚四日，到郡是今朝。雨湿罾门渡，风生铁线桥。诗成懒题壁，口占与垂髫。
哭仲义弟 其一,清末民国初,陈肇兴,记得绳床共被时，十年风雨苦难支。代供甘旨持筹窘，不耐嬉游秉性奇。累重怜予登第晚，家贫误汝读书迟。池塘旧梦空回首，落日荒原万古悲。
哭仲义弟 其二,清末民国初,陈肇兴,也曾泼墨学龙眠，神妙秋毫欲到巅。此日空留书画稿，他生难定弟兄缘。每看弱女情频恸，为念阿㜷泪又涟。如此聪明偏夭折，人间报应总茫然。
哭仲义弟 其三,清末民国初,陈肇兴,愁来几度废吟诗，三载荆花损两枝。折臂已如亡右手，伤心况未见男儿。名山孰继中郎业，蒿里偏吹仲氏篪。泉下若逢爷有问，为言贫贱似前时。
哭仲义弟 其四,清末民国初,陈肇兴,兼旬抱病卧方床，问药求神大小忙。生自图形贻弱媳，死犹忍泪恋高堂。情兼孝弟目难瞑，说到箕裘悲更长。一语告君须记取，友于世世莫相忘。
林先生祠,清末民国初,陈肇兴,先生不知何许人，人言逋仙之子孙。我道先生隐者徒，名且不计况利乎！名利于公两不有，手牵浊流地上走。白石齿齿水粼粼，灌溉良田万千亩。功成长揖辞东家，黄金白璧如泥沙。掉头一笑渺然去，溪上还种千桃花。花开花落自今古，先生一去花无主。唯有荒祠对白云，悠悠千载长行雨。
哭林氏姊 其一,清末民国初,陈肇兴,牙床辗转恨悠悠，为感吹篪病不瘳。见弟九原刚百日，归家一别已千秋。年华未几悲箫史，骨肉无多感仲由。赋到伤心毛里处，荆花零落不胜愁。
哭林氏姊 其二,清末民国初,陈肇兴,满园修竹夕阳明，我带医来汝尚迎。意外欢逢身顿起，人间讹语鬼皆惊。裙钗寂寂空千古，井臼劳劳了一生。嫁得黔娄犹不永，可知薄命是倾城。
哭林氏姊 其三,清末民国初,陈肇兴,曾记孩提襁负时，十年鞠鬻杖扶持。生来巧慧偏工绣，爱读闺箴不咏诗。泉路同归怜弱女，墓门游戏痛孤儿。妆奁检点馀香在，破镜残衫剧可悲。
哭林氏姊 其四,清末民国初,陈肇兴,齐眉雅慕孟光贤，椎髻荆钗十五年。半世劬劳安婿拙，一生聪慧得爷怜。提携忍负当时语，姊弟犹思再世缘。为慰慈闱多不哭，哦诗顿觉泪涟涟。
除日,清末民国初,陈肇兴,媚灶年年讶未工，每逢此日值囊空。写来米帖书词涩，论到钱神笔墨穷。郁垒新题誇脆健，屠苏小饮觉春融。纷纷馈岁劳酬答，犹喜人情尚古风。
书斋偶兴 其一,清末民国初,陈肇兴,长歌弹铗客无能，一砚相随伴老僧。糊口祗凭三寸舌，问心犹欠十年镫。诗情渐减缘租吏，世事粗尝畏友朋。谬作人师吾岂好，可怜猿鹤误担簦。
书斋偶兴 其二,清末民国初,陈肇兴,舐笔和铅学点鸦，年年涂抹作生涯。挥毫直扫千人阵，握管俄开五色花。漫道时文非载道，须知小技亦名家。诸君莫但贪坊样，平淡由来烂似霞。
书斋偶兴 其三,清末民国初,陈肇兴,一龛长日伴维摩，几个獠奴问字过。诗礼重温文义出，门庭渐广是非多。裁红晕碧春无耐，浅酌低斟兴若何。却恨风尘空溷迹，十年松桂负岩阿。
书斋偶兴 其四,清末民国初,陈肇兴,也曾看竹到贫家，风俗随人度岁华。一片冰心寄明月，半生风韵爱梅花。江山跌宕才横溢，笔墨消磨砚欲窊。吟遍海天春又晚，阑干闲倚夕阳斜。
书管仲传后,清末民国初,陈肇兴,不曾会计较锱铢，似此分财信丈夫。万古难逢唯鲍叔，几人感佩似夷吾。生成没齿称知己，德礼当年壮霸图。谁料后来成市道，黄金交结尽模糊。
种花,清末民国初,陈肇兴,种菊宜蒸日，莳兰爱养阴。炎凉参世态，花草亦人心。气得春秋助，功归雨露深。栽培同教化，此理少人寻。
古香楼落成，移居即事 其一,清末民国初,陈肇兴,尘中何处可忘机，先世犹存两版扉。海燕十年频易主，茅龙三岁一更衣。牵萝补屋功粗定，倚树为巢计不非。从此看山欣纵目，海天万里一鹏飞。
古香楼落成，移居即事 其二,清末民国初,陈肇兴,为藏万卷筑高楼，邺架曹仓次第收。四壁诗笺书五色，一窗灯火照千秋。旧庐乍返乡邻熟，破屋重新鼠雀愁。昔日南村今北郭，此生卜宅总如鸠。
古香楼落成，移居即事 其三,清末民国初,陈肇兴,诛茅谁助草堂钱，卖尽文章又卖田。潘岳闲居原奉母，葛洪移宅总游仙。无多别业悲生计，有味书镫忆少年。知否三迁慈训在，未能奋发愧前贤。
古香楼落成，移居即事 其四,清末民国初,陈肇兴,百尺元龙寄兴长，图书插架一楼香。弟兄共住东西屋，妻子还分上下床。雨后看山千黛绿，窗前对月半天凉。衔杯且把头颅看，未忍终言老是乡。
古香楼对月,清末民国初,陈肇兴,高楼明月夜，有客正吟诗。照我团圞影，逢君三五时。美人在何处？竟夕起相思。欲抱瑶琴和，泠泠露湿衣。
线社烟雨图,清末民国初,陈肇兴,天开十里画图明，城外青山山上城。两派泉流从此合，南来水浊北来清。
观物、观我八首 观物 其一 仙,清末民国初,陈肇兴,瑶池何日降琼筵，青鸟西飞竟不旋。一粒金丹终误世，几人服食果升天。蓬莱飘渺疑无地，鸡犬寻常亦有缘。悟到飞升无用处，华山处士胜彭篯。
观物、观我八首 观物 其二 佛,清末民国初,陈肇兴,谁向空门礼法王，萧梁误尽又南唐。别开世界宗三宝，坐享金钱累十方。衣钵传灯原浩渺，香花流弊更猖狂。生天成佛终何事，说与如来也自忘。
观物、观我八首 观物 其三 鬼,清末民国初,陈肇兴,秋坟谁唱鲍家诗，一线灵光倏合离。未到轮回应似梦，再来尘世定何时。不因杀贼休为厉，莫道称雄或避馗。千载恒沙归浩劫，凭依无定我终疑。
观物、观我八首 观物 其四 神,清末民国初,陈肇兴,下为河岳上辰星，正气岿然俎豆馨。万古圣王资教化，一时木偶窃威灵。村巫作态非非想，妇女何知事事听。不信聪明兼正直，任人游戏似优伶。
观物、观我八首 观我 其五 生,清末民国初,陈肇兴,呱呱坠地数声哀，头角岐嶷面独开。灵气自从天地出，此身原带圣贤来。三生慧业休图佛，一世精修合到梅。茵溷花飞原定数，任风吹去莫惊猜。
观物、观我八首 观我 其六 老,清末民国初,陈肇兴,不信人生果是浮，茫茫今古一川流。繁华过眼都春梦，儿女催人到白头。药鼎丹炉供事业，桐鞋竹杖傲王侯。香山图画洛中宴，一样婆娑醉未休。
观物、观我八首 观我 其七 病,清末民国初,陈肇兴,灵苗毒草强支持，药性多从此日知。几度惊疑防饮食，一家奔走为巫医。茂陵秋雨相如赋，禅榻茶烟小杜诗。别有烟霞誇痼疾，餐英茹菊到期颐。
观物、观我八首 观我 其八 死,清末民国初,陈肇兴,躯壳空存胶革消，骑鲸骑鹤总无聊。文章许我留真相，仙佛凭人赋大招。万古英雄争片刻，一生名论定今朝。鸿毛泰岳同归尽，为较彭殇鬓欲凋。
赤嵌竹枝词 其一,清末民国初,陈肇兴,才过罗山喜鹊呼，人家篱落绿珊瑚。朱甍碧瓦连茅屋，合作丹青水墨图。
赤嵌竹枝词 其二,清末民国初,陈肇兴,春牛浦接鲫鱼潭，绿竹苍松翠色参。万顷良田环郡郭，劝农人在聚星庵。
赤嵌竹枝词 其三,清末民国初,陈肇兴,汐社当时萃列仙，福台新咏几流传。东山风月浑如昨，不见诗人二百年。
赤嵌竹枝词 其四,清末民国初,陈肇兴,清华水木说澄台，曾学刘郎去又来。屈指斐亭双铁树，十年两度见花开。
赤嵌竹枝词 其五,清末民国初,陈肇兴,水浅蓬莱海又乾，安平晚渡踏成阡。鸿泥回首沧桑改，只阅春光十二年。
赤嵌竹枝词 其六,清末民国初,陈肇兴,东溟西屿海潮通，万斛泉源一叶风。日暮数声欸乃起，水船都泊水仙宫。
赤嵌竹枝词 其七,清末民国初,陈肇兴,新妆几队绾双鸦，小盖相携半面遮。绝似芙蓉才出水，一枝叶护一枝花。
赤嵌竹枝词 其八,清末民国初,陈肇兴,一曲红绡不论钱，青楼几处斗婵娟。年来吃尽人间火，瘦骨轻松似剑仙。
赤嵌竹枝词 其九,清末民国初,陈肇兴,水仙宫外是侬家，来往估船惯吃茶。笑指郎身似钱树，好风吹到便开花。
赤嵌竹枝词 其十,清末民国初,陈肇兴,银丝鲙斫正头乌，二八佳人捧玉壶。但乞郎如鱼有信，一年一度到东都。
赤嵌竹枝词 其十一,清末民国初,陈肇兴,龙船四月鼓鼕鼕，锦缆牙樯斗晚风。两岸夕阳照金碧，紫标都插浪花中。
赤嵌竹枝词 其十二,清末民国初,陈肇兴,荷兰城外一声雷，锣鼓喧阗几处催。侬向南鲲赛神去，郎从北港进香来。
赤嵌竹枝词 其十三,清末民国初,陈肇兴,红毛楼下草昏昏，访古人争说北园。霸业销沈歌舞歇，空留初地在沙门。
赤嵌竹枝词 其十四,清末民国初,陈肇兴,梅子黄时雨满溪，累累佛果證菩提。当垆十五鸦头女，手把鸾刀劈凤梨。
赤嵌竹枝词 其十五,清末民国初,陈肇兴,槟榔蒌叶逐时新，个个红潮上绛唇。寄语女儿贪黑齿，瓠犀曾及卫夫人。
春日重游法华寺 其一,清末民国初,陈肇兴,城南风日太清妍，半醉扶寻陌上钿。十里梨云吹不断，酒旗红出绿杨烟。法华寺在台南市。
春日重游法华寺 其二,清末民国初,陈肇兴,乌鹊飞飞过寺门，数声钟磬又黄昏。茶烟禅榻都零落，谁识当年梦蝶园？
无题 其一,清末民国初,陈肇兴,一顾倾城恨已迟，形相色授两心知。人因见惯浑如醉，情到钟深转是痴。栀子帘前偷订约，丁香盒底漫题词。无因得并夫妻鸟，夜夜双栖连理枝。
无题 其二,清末民国初,陈肇兴,银栊珠阁镇相望，寂寂家临大道旁。帘下鹦哥呼李益，花间仙犬吠刘郎。蛾眉出茧描新黛，象篦梳云学晚妆。记得酒阑人散后，夜深挟瑟上华堂。
无题 其三,清末民国初,陈肇兴,鱼钥重扃夜不开，敲门几度费疑猜。千呼尚抱琵琶出，一笑忙簪翠钿来。自解明珰登卧榻，私携玉镜上妆台。墙东认取窥臣处，只种桃花不种梅。
无题 其四,清末民国初,陈肇兴,巫山云雨记曾迷，绣被鸳鸯两两栖。带上身衔双彩凤，枕边魂断五更鸡。芭蕉剥后偏多雨，柳絮飞来半作泥。为告无郎心胆怯，出门休趁夜乌啼。
无题 其五,清末民国初,陈肇兴,春来曾拟驾香车，几度逢迎念又差。洞口夭桃空结子，墙头飞絮已无家。徒劳词客吟红豆，漫想仙人嫁绿华。秋月春风等闲度，伤心不忍听琵琶。
无题 其六,清末民国初,陈肇兴,青山隐隐水溶溶，碧槛朱疏十二重。此日章台回走马，他时药店落飞龙。新声宛转抛圆扇，旧约丛残叠密封。石烂海枯空一遇，可怜未嫁不相逢。
无题 其七,清末民国初,陈肇兴,脉脉情怀倒又颠，一回私恨一回怜。回文稠叠千馀字，锦瑟凄凉廿五弦。旧誓已成乌鲗墨，新诗犹寄紫鸾笺。生憎野鸭多轻薄，累杀鸳鸯不得仙。
无题 其八,清末民国初,陈肇兴,雪貌云鬟二十馀，风神犹似破瓜初。使君陌上青骢马，卢女门前白玉车。铃阁人归春悄悄，画堂燕去梦于于。青楼薄幸无知己，肠断萧娘一纸书。
陈烈妇郑氏挽诗 其一,清末民国初,陈肇兴,当年帝子泣湘灵，锦瑟凄凉不可听。一自英风传海峤，至今班竹有馀青。
陈烈妇郑氏挽诗 其二,清末民国初,陈肇兴,升天入地路茫茫，指引全凭药一觞。再拜灵前和泪饮，不知人世有琼浆。
陈烈妇郑氏挽诗 其三,清末民国初,陈肇兴,海誓山盟愿已违，黄泉携手笑同归。他年墓树生连理，定有鸳鸯作对飞。
渡海 其一,清末民国初,陈肇兴,龙涎鱼眼望迢迢，一色空青万里遥。掀柁只凭针线引，扬帆唯任海风飘。升沉日月成今古，呼吸乾坤作汐潮。我是东瀛旧仙吏，群灵见惯不须朝。
渡海 其二,清末民国初,陈肇兴,出没风涛十二更，斯游奇绝冠平生。山穷肚麓天应断，水到澎湖海不平。浩荡直教双眼豁，汪洋自觉一身轻。当年枉读元虚赋，到此方知向若惊。
九仙观,清末民国初,陈肇兴,跨鲤仙人去，登临尚有台。城临千雉迥，山抱六鳌回。杰阁云中起，秋风海上来。丹炉无处觅，日暮几徘徊。
玉皇阁,清末民国初,陈肇兴,双龙高耸入云霄，杰阁巍峨望更遥。城影俯临千雉迥，海门高拥百灵朝。云开金阙星堪摘，地近琼楼月可招。今日登高真羽化，亲从帝座把香烧。
南法云寺,清末民国初,陈肇兴,五代通文寺，于今迹尚存。桑沧千佛古，风雨一灯昏。地拓峰为壁，山盘石作门。磨崖怀昔彦，苔藓蚀题痕。
登镇海楼,清末民国初,陈肇兴,危楼岌嶪接三台，此日登临倦眼开。山势欲随双塔去，潮声如控万峰来。屠龙旧业馀衰草，跃马当年剩故台。满目兴亡增感慨，振衣千仞少人陪。
马鞍山吊赖秀才墓,清末民国初,陈肇兴,篮舆发北门，市尘忽已隔。一径入寒林，微风动深碧。不知何代女，树此贞坊石。郁郁马鞍山，白骨鱼鳞积。聚此万古魂，草木黯无色。翁仲立斜阳，白杨卧沙砾。堂堂少穆公，一代推巨擘。吾友赖秀才，八年傍窀穸。凭依得正人，他乡死亦得。涕泣奠椒浆，鸡酒酬在昔。薄暮野风吹，纸钱挂松拍。一鸟下空山，归途日已夕。
浴汤泉,清末民国初,陈肇兴,炎云未退暑气恶，战罢文场忽不乐。主人示我温泉汤，一洗人间百病却。双髻峰前雪山陬，几派流来绕城郭。腾烟结篆泉气蒸，潜火沸出千珠落。岂其一气鼓洪炉，地水火风相磅礡。不然调剂肃杀变春温，天帝装炭雷击橐。琼浆玉汁养灵胎，赐与群真此汤沐。九鲤已去任公升，丹液长留在丘壑。一任裸濯来凡夫，袪疴起痼已痁疟。谁开温室款游人，朱甍碧瓦纷交错。杯盘狼藉振衣亭，歌管沸腾藏春阁。我来八月秋水生，万里江天极寥廓。解衣一试等华清，伐毛洗髓真吾福。尘土湔除肠胃明，邪秽涤荡精神作。寒酸致此一时无，三生枉濯冰壶魄。我闻天下温泉九十九，舞雩最古点也浴。其馀藉藉列山图，晚出独数黄山麓。吾乡硫黄亦同源，烂鸟游鱼众所谔。斯理微茫渺难求，欲扣混沌窍未凿。群生垢尽混常流，山僧欺人吾不诺。会须一日一来游，洗濯尘埃俱不著。弹冠一笑归去来，白圭汤盘宜三复。
虞公庵,清末民国初,陈肇兴,一卧东山寺，千年姓氏留。相韩卑蒯彻，尊汉重班彪。烈火终难动，高风孰与俦！南丰凭吊处，台殿已芳邱。
榴花洞,清末民国初,陈肇兴,昔日逢仙处，苍苔满径斜。山空无鹿迹，洞古尚榴花。曲水时贤禊，东山故相家。此间真福地，王谢漫相誇。
鼓山纪游诗 其一,清末民国初,陈肇兴,射乌城外恣遨游，列嶂如屏一望收。踏破松阴千万叠，数声钟磬落山头。
鼓山纪游诗 其二,清末民国初,陈肇兴,崎岖路转夕阳斜，老衲相逢笑不哗。分得洗心泉一掬，半山亭子试新茶。
鼓山纪游诗 其三,清末民国初,陈肇兴,灵源洞古白云封，旧迹依稀记毒龙。犹有泉声喝不去，岩前流出打疏钟。
鼓山纪游诗 其四,清末民国初,陈肇兴,凤池西去水潺潺，百道飞泉拥巨观。我与山僧参一偈，下山容易上山难。
涌泉寺 其一,清末民国初,陈肇兴,崱屴峰前万木黄，白云沧海两茫茫。千年伏虎留孤寺，一脉来龙认故乡。饭鼓斋钟醒客梦，松声潭影绕禅房。登高眺望多佳趣，石刻挲摩到夕阳。
涌泉寺 其二,清末民国初,陈肇兴,绝壁崔嵬剑削成，扪萝直上旅魂惊。岚光倒映双江净，暑气全收六月晴。槛外岛藏骑象国，望中烟起铃龙城。紫阳墨迹今犹在，千古谁人续旧铭。
九日同诸友乌石山登高，用十研老人韵二首 其一,清末民国初,陈肇兴,他乡九日共探幽，塔影岚光一望收。树色遥连烟市瞑，雁声高叫海门秋。芙蓉四面摽仙掌，霹雳千年护石头。吊古不须怀薛老，残碑断碣满山邱。
九日同诸友乌石山登高，用十研老人韵二首 其二,清末民国初,陈肇兴,为耽幽胜步徐徐，步步回头胜有馀。剔遍悬崖摹石刻，搜残古刹下篮舆。丹萸白菊添幽契，碧藓苍苔见断书。拟向山僧乞半榻，他年长伴远公居。
第一楼观榜,清末民国初,陈肇兴,买棹初从福地游，桂花香满越山秋。文章远溯千馀岁，姓氏高悬第一楼。同榜人誇从古少，题名我爱得朋稠。鲤庭回首黄泉隔，欲写泥金暗泪流。
华林寺,清末民国初,陈肇兴,言寻越王山，忽逢华林寺。绀殿郁崔嵬，金紫迷人醉。历历阶前松，千年抱空翠。无诸昔建国，故址犹堪识。霸图一消歇，香火归初地。鸣禽带梵音，寒蝉悦禅意。坐啸来清风，溽暑忽全避。日暮数声钟，满山黄叶坠。
李忠定公墓 其一,清末民国初,陈肇兴,曾从青史仰经纶，才识忠贞两绝伦。十事果能回主眷，两宫何至陷胡尘。金鱼玉带承先帝，神臂长弓走敌人。底事满朝容不得，暮年流滞瘴江滨。
李忠定公墓 其二,清末民国初,陈肇兴,放逐单州又万州，三山垂老竟勾留。万言不用书犹上，一赦难邀国可忧。北使闻名还起敬，南朝搆陷反成仇。可怜坐失中兴策，千载魂空绕汴流。
李忠定公墓 其三,清末民国初,陈肇兴,十年提举洞霄宫，帝座虽遥梦寐通。去国惟闻争许翰，当时原不识陈东。两河形势烽烟外，万里江山指掌中。如此乾坤甘一掷，伤心苟活是高宗。
李忠定公墓 其四,清末民国初,陈肇兴,一身去住系苍生，南北同心仰大名。宗、岳有谋偏不用，汪、黄和议究无成。空闻播越思航海，不见艰虞忆汴京。今日墓前桐口水，奔流犹作怒潮声。
莲花峰吊闽忠懿王墓,清末民国初,陈肇兴,岩头已没潮头出，军中望气知第一。白马三郎提剑来，万人拜舞声如雷。包茅职贡坚尊奖，东南保障旗鼓开。有唐末造紊纲纪，寿州屠儿鼓刀起。长驱破竹下汀、漳，不许军行带妻子。由来忠孝感人心，扶母从军法不禁。帐里将军方下令，篁中壮士已成擒。天教霸业恢闽土，乾宁诏下军威武。陶砖增拓越王城，建纛宏开都督府。诞敷文教遍三山，蜑户蚶田礼让娴。千秋德政琅琊颂，一代儒风邹鲁间。可怜再世耽游宴，黄金筑起长春殿。秦女楼头引凤凰，汉皇宫内巢飞燕。荡桨空歌万岁游，谁知床第即戈矛。转眼桑田变沧海，回头台榭已山邱。离宫寂寞生秋草，霸气销沉忽如扫。金鱼玉盎落人间，石马铜驼埋古道。莲花峰下鹧鸪飞，千载行人吊夕晖。惟有青山不改色，胭脂满地似桃绯。
冶城杂兴 其一,清末民国初,陈肇兴,万古无诸国，高城控百蛮。秋风螺女渡，落日越王山。形胜一千里，溪流卅六湾。探奇多古迹，萝径几跻攀。
冶城杂兴 其二,清末民国初,陈肇兴,石壁镌诗遍，摩挲几度过。闽山临海尽，古寺入唐多。黑夜闻山鬼，苍松挂女萝。登台眺平楚，秋色满岩阿。
南台江竹枝词 其一,清末民国初,陈肇兴,南台江下水汤汤，两岸人家涨腻香。日暮珠帘都捲起，一奁秋水照梳妆。
南台江竹枝词 其二,清末民国初,陈肇兴,石马江连海水长，东西两峡似瞿唐。送郎不过磨心塔，郎自磨心妾断肠。
自南台江至水口 其一,清末民国初,陈肇兴,乍过罗星塔，还看福斗山。舟穿千岭曲，帆转一溪湾。夜火明渔浦，人声出市阛。前头烟树里，已是万安关。
自南台江至水口 其二,清末民国初,陈肇兴,碧海流千里，青山转万重。一钩茅店月，半夜鼓山钟。水落鱼龙静，天清霜露浓。明朝有风便，放柁快相逢。
由港口放洋，望海上诸屿，寻台山来脉处，放歌,清末民国初,陈肇兴,鼓山如龙忽昂首，兜之不住复东走。走到沧海路已穷，翻身跳入冯夷宫。之而鳞爪藏不得，散作海上青芙蓉。我从崱屴来，买棹归乡里。小焉海潮生，百夫声齐起。掀碇转柁飞如龙，倏时已过山千重。回头却顾船来处，天半屹立千高峰。鸾凤翱翔以下瞰，龙虎巃嵷而上冲。黄牛白犬距其左，龟形鳖状肩相从。既连复断横复纵，如迎如送如拱揖，为狮为象为孩童。纷纷到眼不暇给，谁复一一比拟工形容。我疑大海中有巨鳌足，首戴屃赑作山岳；又疑巨灵伸左手，下捉蛟螭露筋肘。不然茫茫海水浩无岸，山根地脉亦中断；何以不崩不坏洪涛中，蛛丝马迹相钩贯。穿过澎湖沟底来，一发螺纹都莫看；荡云沃日浪如山，四大皆空天浩瀚。忽然万里川倒流，插天掉出鸡笼头，掷下五十二区神仙窟宅之瀛洲。四季花长发，一年稻两收。秦皇汉武不能到，古来唯见白云浮。圣朝声教讫日出，木公不敢私丹邱。唤取王母作图献，长列王会无时休。我行十月台飓息，纤尘不动船夷犹。溯源竟委恣幽讨，终朝枯坐舵尾楼。果然天吴海若不相负，驱遣百怪来双眸。朝看万峰夕千岭，一日十更行已周。荡胸洗眼云水阔，斯行奇绝生平尤。会须觅得丹青手，图作乘风破浪游。
到鹿津观水陆清醮普度 其一,清末民国初,陈肇兴,沸天锣鼓彻宵喧，一片灵风闪彩幡。十字街中人似织，不知何地著孤魂。
到鹿津观水陆清醮普度 其二,清末民国初,陈肇兴,万枝灯火绮筵开，金纸如山化作灰。此夕酆都应不夜，鬼门放过绿衣来。
到鹿津观水陆清醮普度 其三,清末民国初,陈肇兴,狼藉杯盘等布金，给孤园里肉成林。不知一例谈功德，可有慈乌反哺心。
到鹿津观水陆清醮普度 其四,清末民国初,陈肇兴,帷天幂地耀红绫，九曲屏风万炬灯。也似石王斗元宝，紫丝锦障一时增。
到鹿津观水陆清醮普度 其五,清末民国初,陈肇兴,谁把天花散道场，信男善女七宵忙。年年苦被西僧累，一个兰盆误十方。
到鹿津观水陆清醮普度 其六,清末民国初,陈肇兴,新开杀戒礼金仙，人自茹蔬鬼逐膻。一样无辜皆就死，鸡豚终古怨西天。
到鹿津观水陆清醮普度 其七,清末民国初,陈肇兴,招魂一纸达幽都，饿鬼如烟夹道呼。试问灵軿来鬼母，车中曾载活人无？
到鹿津观水陆清醮普度 其八,清末民国初,陈肇兴,剪綵裁绒竖几竿，大千会食集盂兰。世间不少穷饕餮，冷炙残羹未许餐。
葫庐墩,清末民国初,陈肇兴,市镇邱墟后，重来独怆神。一花开破屋，五里半流民。俗悍官依盗，村荒鬼弄人。耕桑资令尹，救敝在还淳。
元旦,清末民国初,陈肇兴,啅雀噪前庭，春风岁又更。卅年欣乍到，一第愧初成。酌酒娱康母，焚香祝太平。衣冠谁拜贺，门外马铃鸣。
登洪家天玉楼望火炎山诸峰,清末民国初,陈肇兴,众山如火光炎炎，九十有九昆冈尖。春风万古吹不到，山形骨立无留髯。洪家有楼高百尺，三层对峙飞雕檐。朅来引我缘梯上，俯视群峰成排签。不藉树木为奇古，空所依倚何森严。怪犀丑象纷罗列，缺处仍以云峰钳。鱼尾半赤红日坠，鹅毛一白青天粘。须臾变灭有千百，山耶云耶都相兼。屋后飞泉挂绝壁，千丈陡落横素缣。水光晶瑩照岩壑，下有蛟龙胡能潜。遥望良田如画罫，翠毯万顷初抽针。江山信美非吾土，坐脱狂兴来无厌。手摘星辰楼上望，直待月出擒妖蟾。山灵媚人更狡狯，列缺吐焰阴火熸。非鬼非物空赞叹，觉有好句时难拈。细听泉声杂风雨，林端已开金镜奁。
鳌栖观音院,清末民国初,陈肇兴,看山如论文，平淡须纡曲。我爱鳌栖山，蔚然秀拔俗。铲地构佛堂，灵境豁心目。一水如襟带，交环漱鸣玉。微雨从东来，群峰净如沐。古榕张翠幢，回互荫平麓。山僧亦可人，煮茗然枯竹。对客誇清泉，淡然了无欲。日暮钟磬鸣，满堂飞蝙蝠。
南路鹰,清末民国初,陈肇兴,海外无鸿到，鹰飞春已残。中原人不识，认作雁行看。
清水岩,清末民国初,陈肇兴,清水出山罅，如口开复钳。喷薄千珠玉，落地鸣投签。初看脊骨断，谛视尻首黏。下临十丈壑，隐隐蛟龙潜。悬流作飞瀑，如挂水晶帘。散为千峰雨，白日来蜚蠊。登降若缘蚁，九曲穿一针。两崖立积铁，列岫罗修尖。藤木互纠结，绿草何髯髯。下崎战心胆，出谷豁观瞻。依山筑绀殿，佛象何森严。疏泉凿圆沼，明镜开半奁。其时秋八月，枫叶红炎炎。野马不知名，和鸣飞上檐。支公邀我宿，日暮开床幨。一灯对佛龛，趺坐神何恬。启牖见残月，一抹横钩镰。中夜桂花湿，凉露凄以沾。不知何处云，蚀此白玉蟾。西风从东来，骤雨忽纤纤。沉吟不能寐，佳句时一拈。生平烟霞癖，山水恒伤廉。登临得幽暇，复此一夕淹。晨钟发深省，到耳同针砭。题诗扫净壁，逸兴一时添。
浊水溪,清末民国初,陈肇兴,滚滚沙兼石，奔流疾似梭。九州添黑水，一笑比黄河。雷雨驰声壮，沧桑阅世多。不堪频唤渡，平地有风波。
大坪顶,清末民国初,陈肇兴,朝经水沙连，暮宿大坪顶。石级高百盘，槎枒争一梃。直上如云梯，连步防躐等。中绝旁忽通，俨若汲引绠。前登膝齐腰，后顾形随影。绝顶忽开张，桑麻近千顷。耕凿数百家，茅舍亦修整。有如桃花源，鸡犬得仙境；又若榴花洞，烟霞饶佳景。大石立其前，势如猛虎猛。修篁四森布，巨可任舴艋。峨峨高半天，岭上叠诸岭。居人扳木末，云际摘山茗。复闻大顶峰，中有蛟龙井。其上多白云，其下产莼莛。路绝不可攀，怅望徒引领。何当结茅屋，长此事幽屏。闭户有名山，愿言养心静。
秋风曲,清末民国初,陈肇兴,砑光舞罢群花死，一夕凉风生殿里；吹来天地不平声，万古愁心都唤起。茂陵词客擅风流，坐对商飙伤白头；人间弱水三千里，天上明星十二楼。楼高人远看不见，倏忽繁华去如箭；赵女前宵换舞衣，班姬此夜悲团扇。宠移爱夺总伤情，枕簟凄凉梦未成；题来红叶千行字，拨得商弦第一声。飘零几度伤捐弃，玉貌逢秋半憔悴；陌上垂杨儿女怨，汉南枯树英雄泪。英雄儿女去悠悠，一度秋来一度愁；五更雨散黄牛峡，半夜寒生白鹭洲。凄凄切切几倾耳，月落乌啼半江水；凤凰楼上叫哀鸿，蟋蟀堂前飞燕子。燕子哀鸿相背飞，肠断边城未寄衣；北地关山征士笛，西方刀尺美人机。天涯回首同摇落，骚客年年苦飘泊；醉墨曾惊吐白凰，狂歌直欲碎黄鹤。赋就秋声无限悲，可怜风雨恼人思；鲈鱼蒪菜江南味，白发黄花九日诗。唯有陶公独行乐，携杖自采东篱菊；一杯在手万缘空，那管秋风破茅屋。
红菊 其一,清末民国初,陈肇兴,千红万紫尽凋残，秀色东篱绝可餐。似为秋容多冷淡，故标秾艳傲严寒。妆成西子娇无力，泪洒明妃湿不乾。最好纷纷红叶落，晚枫相映一林丹。
红菊 其二,清末民国初,陈肇兴,小阳庭院小篱东，一色斓斑映晚枫。但保红颜全晚节，何曾薄命怨西风。三秋换骨丹砂冷，万卉回头粉黛空。底事天心怜隐逸，与他富贵殿群红？
红菊 其三,清末民国初,陈肇兴,别有朱英异国誇，芳名珍重谱桃花。明明著雨胭脂湿，淡淡凝霜血点加。老去陶公频中酒，年来屈子亦餐霞。故园九日多吟趣，好并丹萸插鬓斜。
红菊 其四,清末民国初,陈肇兴,独抱丹心老更坚，重阳开到十分妍。浓拖残照娇秋日，远映明霞媚晚天。消瘦容光如静女，蹒跚醉态似狂仙。几回为汝拈彤管，赋就安阳紫菊篇。
白菊 其一,清末民国初,陈肇兴,似嫌秾艳不宜秋，洗尽铅华一色幽。露滴半阶无处觅，风来三径有香流。当筵合配银为斝，插帽惊看雪满头。白发他乡还对汝，重阳无限故园愁。
白菊 其二,清末民国初,陈肇兴,老去陶公白发新，几枝相对倍伤神。描来月色无些晕，画出秋光不点尘。晚节都消脂粉气，淡交原比素心人。银盘玉盏休相拟，此是羲皇以上身。
白菊 其三,清末民国初,陈肇兴,正色休誇满地黄，秋来白帝是当王。繁华梦醒三更月，粉本图成一夜霜。彭泽归来人已老，白衣送到酒都香。瑶台此日群真会，未许红尘半点飏。
白菊 其四,清末民国初,陈肇兴,铜瓶纸帐镇相宜，一种清寒世少知。得气本来能耐冷，出群原不在多姿。相逢缟袂霜千朵，散尽黄金月一枝。悟得此中真意处，白描还要性灵诗。
水沙连纪游 其一,清末民国初,陈肇兴,蹭蹬沙连道，十年来往频。好山重识面，旧路忽迷津。崖险驴欺客，庄深狗吠人。多情谢宗族，杯酒醉千巡。
水沙连纪游 其二,清末民国初,陈肇兴,石与沙相搏，终朝殷怒雷。水穿山腹过，舟掷浪心来。两岸崖如束，四时花乱开。有诗酬不得，深愧谢生才。
水沙连纪游 其三,清末民国初,陈肇兴,旧说珠潭屿，烟霞别有天。烧山开鹿社，浮筏种禾田。欲往嗟无伴，重游订后年。桃源在何处，目极万峰巅。
火炎行,清末民国初,陈肇兴,半夜怪风吹不息，满天烂熳黄金色。哀呼动地声如雷，彼此相看面如墨。戎妆文武带兵来，奔前直与火斗力。鏖战祝融夜合围，火鸦一出军皆北。蚩尤夭雾昏蔽天，咫尺人面不相识。光燄万丈射星斗，顷刻半空飞霹雳。丹楹画桷化浮烟，裂瓦崩垣如掷戟。欲捲银河倒地流，仓卒水龙无处觅。岂无汲井与抱瓮，一杯究非舆薪敌。亦有开道折屋梁，栋宇未下火已逼。蔓延佛寺连街衢，玉石同归焦土黑。烈火方炽人心焚，家家捆载争他适。市井小儿逞空拳，那禁对面为盗贼。焦头烂额不知痛，出没黑烟如鬼蜮。明朝火熄风亦停，满地唯见瓦与砾。奸商于利竞锥刀，可怜一炬无遗积。蕴利生孽理或然，何至万间屋俱赤。人火日火天火灾，如此奇祸诚堪恻。何况洪范五行志，炎上之兆乃兵革。果尔劫火将复燃，柳州有书贺不得。我无其位逢其时，侧身焉敢忘修德。巷南巷北多哭声，寄语长官好矜惜。水懦火烈调其平，莫对焦原空唧唧。
咏史十二首 其一 前汉,清末民国初,陈肇兴,自从封建废秦皇，草泽膺图国祚长。一代安危关外戚，几回反侧动诸王。民风近古犹淳厚，大道从兹半渺茫。幸有江都诸辈出，祗今人说汉文章。
咏史十二首 其二 东汉,清末民国初,陈肇兴,东京儒雅古来无，拜老临雍礼数殊。稽古几人誇硕傅，横经此日有囚奴。椒房宠尽阉官盛，太学才多国势孤。一事可怜汉明帝，千秋遗患是浮图。
咏史十二首 其三 三国,清末民国初,陈肇兴,群雄芟尽鼎终分，百战河山感慨存。济世有材怜管、乐，生儿无命笑曹、孙。征诛远扫官家局，揖让初开篡窃门。刘禅长年丕、亮促，此中天意总难论。
咏史十二首 其四 西晋,清末民国初,陈肇兴,吴、蜀平来魏祚移，乾坤才合又分离。羊车十里宫人泪，蛙鼓数声帝子悲。名士清谈空复尔，诸王搆怨欲何为？伤心一片中原土，付与羌胡竟不支！
咏史十二首 其五 东晋,清末民国初,陈肇兴,平阳一去感青衣，太息河山举目非。南渡君臣㫿对泣，东山士女故相依。机云幂下无禽泪，王谢堂前有燕飞。我爱陶公真旷达，黄花开处便来归。
咏史十二首 其六 南北朝,清末民国初,陈肇兴,五龙如虎斗方酣，胜负兵家已共参。百战河山归代北，六朝金粉艳江南。临轩有例开齐、宋，亡国无端误释、聃。莫道金陵王气尽，隋宫芳草亦毵毵。
咏史十二首 其七 隋,清末民国初,陈肇兴,新林一战破平湖，南北全收入版图。灵感有书成内史，太平无策报吾儒。千金枉自遗杨素，一死方知误独孤。毕竟宇文除莫尽，他年留患在江都。
咏史十二首 其八 唐,清末民国初,陈肇兴,不死何曾有药丸，唐家终始误金丹。河山割裂归方镇，妇寺平分揽大权。占得诗名高万古，传来军制仿三单。祗今七德馀歌舞，想见前皇创业难。
咏史十二首 其九 五代,清末民国初,陈肇兴,频年杀伐战尘嚣，得国如棋劫未消。长乐中书更十主，世家降表历三朝。犹馀岁月遵唐朔，还割河山赂大辽。永弃幽、并州十六，中原终古恨迢遥。
咏史十二首 其十 宋,清末民国初,陈肇兴,一著黄袍竟释戈，宋家杯酒奠山河。培成绝学千秋盛，养就人材两榜多。南渡偏安缘积弱，北边失策在连和。由来礼义维持久，易世犹传正气歌。
咏史十二首 其十一 元,清末民国初,陈肇兴,清宁宫殿傍烟霞，直取穹庐作帝家。别具神威临异域，不教正统擅中华。船通日本千帆远，地拓天南万里赊。肠断年年轻北狩，紫台一去使人嗟。
咏史十二首 其十二 明,清末民国初,陈肇兴,一编祖训笃宗盟，开国鸿谟集大成。谁料室戈操叔父，顿教锻鍊到公卿。交深洛、蜀东林党，祸烈汉、唐北寺兵。赖有殉亡诸气节，至今廉立激苍生。
肚山漫兴 其一,清末民国初,陈肇兴,岁岁干戈里，争雄气未残。普天皆赤子，何地得贤官。海熟鱼虾贱，山空鼠雀寒。茫茫百川水，只手障狂澜。
肚山漫兴 其二,清末民国初,陈肇兴,市废犹存社，田荒半作园。薄云不成雨，深树欲藏村。稻熟鸟声乐，潮来龙气昏。操戈悲骨肉，涕泣与招魂。
即目,清末民国初,陈肇兴,几树花开红玛瑙，数家人住绿珊瑚。枝头好鸟如相识，见客不飞时一呼。
蔡杏垣山水画册 其一,清末民国初,陈肇兴,茅屋依青嶂，柴门掩绿苔。万竿修竹里，日暮一筇来。
蔡杏垣山水画册 其二,清末民国初,陈肇兴,木落四山空，烟笼一溪碧。时有捕鱼人，维舟在芦荻。
蔡杏垣山水画册 其三,清末民国初,陈肇兴,古寺藏修竹，滞舟宿蓼花。不知红树里，多少野人家。
蔡杏垣山水画册 其四,清末民国初,陈肇兴,不闻欸乃声，但见山水绿。烟雨昼濛濛，人在青溪曲。
送人赴任和韵,清末民国初,陈肇兴,天涯明日送征鞍，银烛金尊向夜阑。万里烽烟惊岁暮，一年风雨怯春寒。才高不肯埋尘牍，肠热何妨就冷官。莫道此乡多宝玉，知君已作白云看。
捒中感事 其一,清末民国初,陈肇兴,谕蜀文驰道路开，先声早自夺人来。不锄薤本知宽政，略示蒲鞭见治才。几处儿童迎郭伋，一时宾从尽邹、枚。运筹敢道参帷幄，桑梓情深感事哀。
捒中感事 其二,清末民国初,陈肇兴,平畴计日绿云黄，监割纷纷诉讼堂。话到桑麻情似水，判成虞芮笔如霜。干戈扰扰传三楚，车马劳劳走四方。我有一言参末议，古来擒贼必擒王。
捒中感事 其三,清末民国初,陈肇兴,鸡虫得失了何因，扰攘难逃局外身。缩手未能求省事，解悬无力误因人。功名路绝官奴侮，仕宦交疏父老亲。剩有此心堪自信，焚香夜夜告明神。
捒中感事 其四,清末民国初,陈肇兴,二十年前此寄居，今来犹认旧茅庐。江山信美非吾土，富贵时还读我书。胸有甲兵期自试，手无柯斧欲何如。等闲忽起闻鸡舞，国计民瘼恨有馀。
捒中感事 其五,清末民国初,陈肇兴,书空咄咄只心知，大雅真难只手持。当局何尝轻竖子，此生原不合时宜。农桑课俗都成画，风雨怀人祗赋诗。珍重宰官推毂意，诸君何术起疮痍！
捒中感事 其六,清末民国初,陈肇兴,乾坤莽莽又今朝，忧愤填胸郁不消。杀运未终天道渺，生机才转吏人骄。祗闻攘臂争金帛，可有惊心到斗刁。坐拥貔貅空束手，连营将帅已无聊。
捒中感事 其七,清末民国初,陈肇兴,休歌口燥与唇乾，来日非难此日难。画地偶成名士饼，普天谁好鲁儒冠。无根毁誉闲中得，有定升沉梦里看。忽听故人谈直北，百年人事感长安。
捒中感事 其八,清末民国初,陈肇兴,请缨无路扣重阍，报国心情托暮云。筹饷几时劳大吏，征兵此地拜将军。貂蝉狗尾皆承宠，封豕长蛇竞策勋。却笑腐儒忧社稷，年年辛苦送穷文。
捒中感事 其九,清末民国初,陈肇兴,不因案牍也劳形，来往朝朝混白丁。一事无成双鬓白，几人相见两眸青。荷花过雨香成海，修竹迎风绿满庭。对此应惭居近市，当年辜负子云亭。
捒中感事 其十,清末民国初,陈肇兴,历历乡村午梦初，稻花香里度篮舆。有怀竹帛思投笔，无补生灵耻上书。瘴雨千峰迷客路，烽烟万里阻公车。算来祗觉逃名好，日对青山愧有馀。
捒中感事 其十一,清末民国初,陈肇兴,手捧文书暗自惊，非官非吏逐人行。宦场领略科名贱，世事消磨意气平。笑骂由他宜自检，睚眦于我本无争。城狐社鼠多奇拓，谁信冰壶彻底清。
捒中感事 其十二,清末民国初,陈肇兴,呼牛呼马总凭他，抱此冰心欲奈何。南海薏珠悲马援，中原旌旆望廉颇。非关独鹤招群忌，底事飞鸮在泮多？拟作解嘲才力薄，一樽相属且高歌。
前从军行，仿杜前出塞体九首 其一,清末民国初,陈肇兴,男儿重横行，亡命作山贼。驱之军旅间，一举还两得。既可安乡闾，兼以报君国。慷慨赴军门，风云为生色。
前从军行，仿杜前出塞体九首 其二,清末民国初,陈肇兴,丈夫志四方，何况无妻子。平旦见军书，薄暮辞乡里。性命托旗枪，前行办一死。白浪高于山，吞声渡海水。
前从军行，仿杜前出塞体九首 其三,清末民国初,陈肇兴,八尺生番布，裁为战士衣。鸟枪白如练，能击飞鸟飞。出门别亲故，有泪不肯挥。英雄期马革，何用室家为？
前从军行，仿杜前出塞体九首 其六,清末民国初,陈肇兴,吮血健精神，吞心养胆气。生不读兵书，用奇出人意。潜伏草莽间，杀人等游戏。一粒铅如星，中有万夫泪。
前从军行，仿杜前出塞体九首 其七,清末民国初,陈肇兴,军中有犒赏，金帛邱山高。呼卢争一掷，百万如秋毫。行装典鬻尽，只手归蓬蒿。乃知轻性命，原不重钱刀。
前从军行，仿杜前出塞体九首 其八,清末民国初,陈肇兴,大贼作主将，小贼为偏裨。杀人如草菅，野战谁能支？抚驭一失所，化为狐与狸。哀哉绿林辈，可用还可疑。
前从军行，仿杜前出塞体九首 其九,清末民国初,陈肇兴,跃马延平津，剑气射牛斗。双龙去不还，战骨已成朽。世乱功名轻，封侯到屠狗。荣耀归里闾，英雄耻为偶。
后从军行，仿杜后出塞体五首 其一,清末民国初,陈肇兴,封侯无相骨，际会须风云。君看牧羊儿，一胜拜将军。粤西有巨盗，十载烟尘昏。蔓延及浙水，召募急如焚。投辕授旗甲，万马如蜂屯。男儿身许国，生死安足论。努力事戎行，及时当树勋。
后从军行，仿杜后出塞体五首 其二,清末民国初,陈肇兴,岂无绿营兵，羸弱不堪用。不教驱而战，毋乃邹鲁鬨。诛求到县官，刍茭罄所供。出门如虎狼，百里为骚动。未立尺寸功，已觉威权重。他日封侯归，闾里谁敢从？
后从军行，仿杜后出塞体五首 其三,清末民国初,陈肇兴,朝渡沧溟去，暮出仙霞关。凉月照大野，白骨高于山。敌兵三十万，合围成一团。羽书如流星，请援来百蛮。士卒饲豺虎，将帅徐要官。坚壁但自守，何敢望生还！
后从军行，仿杜后出塞体五首 其四,清末民国初,陈肇兴,不见关山苦，安知征戍愁！他乡异水土，服食多不侔。野宿畏卑湿，露眠出风飕。十夫九病疫，何以负戈矛？贼来忽忘疾，抱创争出头。军中无药饵，饮血病已瘳。
后从军行，仿杜后出塞体五首 其五,清末民国初,陈肇兴,昔赴常山县，今往衢州城。昔日三千卒，今日万人行。从军日以众，租税日以增。卖犊买刀剑，田园去不耕。一曲浪死歌，最易摇民情。寄语长官者，防患须未萌。
忆简荣卿孝廉同年 其一,清末民国初,陈肇兴,罗山道上赤嵌东，几度联床雨又风。一枕梦魂唯我共，十年科第与君同。话从小别添离绪，交到中年忆少童。最是关心文字友，裁笺岁岁寄诗筒。
忆简荣卿孝廉同年 其二,清末民国初,陈肇兴,买笑千金撤手轻，青楼当日久知名。青樽绿酒春修禊，铁板铜槽夜选声。万事让君先得子，几人因我误怜卿。如今颔下都如戟，老大何堪话旧情。
读梁史,清末民国初,陈肇兴,金瓯何事自倾伤，三舍原来祸未禳。父读涅槃儿道德，天教老佛误萧梁。
沈南蘋双凫莲花画,清末民国初,陈肇兴,绿叶一枝花一枝，天然山水半开时。不知何处游鱼戏，惊起双凫拍岸飞。
山斋夜坐,清末民国初,陈肇兴,竟夕此静坐，寂寞一庭幽。萤火自成夜，虫声不待秋。野风落残果，山月睡喘牛。无限心中事，吟来只自愁。
班定远,清末民国初,陈肇兴,不受毛锥误一生，天教投笔取功名。千秋事业留沙漠，一代文章让父兄。壮岁孤身探虎穴，暮年匹马返龙城。由来万里封侯事，只在忠贞翊圣明。
夜行,清末民国初,陈肇兴,不辨路何处，行行月影中。虫吟千树碧，犬吠一灯红。屈折迷新径，扶持仗小僮。到家还不寐，闲坐理丝桐。
杂诗 其一,清末民国初,陈肇兴,古来无英雄，成名半天幸。唯有诸葛公，事业隆中定。抵掌话三分，乾坤若悬镜。后来所设施，一一操券胜。问其所以然，淡泊兼宁静。二语足千古，微言阐孔、孟。姚江误良知，勋业亦相称。如何后生辈，开口肆讥评。攻诘到阴私，立心毋乃佞。我欲扫蜉蝣，万古嚣尘净。大雅久不作，哇声谁放郑？
杂诗 其二,清末民国初,陈肇兴,汉儒专标榜，宋儒尚攻击。此论一以开，前贤何所适？曹寺分水火，朝堂生荆棘。既树君子仇，仍寻古人隙。六经如埃尘，毫芒严缕析。卮言日夕驰，卷轴邱山积。咄咄西河叟，独与紫阳敌。
闲居 其一,清末民国初,陈肇兴,呼马呼牛任毁誉，抛残世事自闲居。飞觞月可邀斟酒，举叶风如劝读书。旧业重温知学退，新交渐广觉心虚。年来却悔吟诗少，欲买青山赋遂初。
闲居 其二,清末民国初,陈肇兴,百尺高楼接太荒，开门时对远山苍。断云归岫形千变，圆月入窗影四方。古砚墨留铜雀瓦，熏炉火热宝猊香。幽居不少娱心处，一卷唐诗味已长。
闲居 其三,清末民国初,陈肇兴,暑气全收木叶乾，可人天气爱新寒。攻愁酒每灯前饮，引睡书多枕上看。地隔中原无雁过，天高沧海有雕盘。玻璃四面围吟榻，也抵仙家白玉栏。
闲居 其四,清末民国初,陈肇兴,一镫澹对睡常迟，寂寂西窗有所思。小饮最宜冬至日，苦吟偏爱夜长时。梦回纸帐人初倦，春到梅梢蝶不知。却怪寒蛩情似我，连宵唧唧伴吟诗。
春日有感,清末民国初,陈肇兴,咄咄缘何事，伤心独倚栏。十年回首处，万感上眉端。燕雀巢虽稳，豺狼驭尚难。忧天空涕泣，无力障狂澜。
三月十六日，奉宪命往南北投联庄遇乱，避居牛牯岭，即事述怀 其一,清末民国初,陈肇兴,仓皇辞长官，低徊别妻子。岂不怀艰虞，生平感知己。弦高犒秦师，荆轲度易水；缅彼市井儿，树立乃如此。矧我七尺躯，家国交相倚。乘兹鼎沸时，抽薪犹及止。峨峨茭荖山，北望暮云紫。仰视黄鹄飞，一举翔千里。加鞭策驽骀，我行殊未已。
三月十六日，奉宪命往南北投联庄遇乱，避居牛牯岭，即事述怀 其二,清末民国初,陈肇兴,薄暮投山庄，杯酒互相庆。父老三五人，问名半同姓。艰难出简书，慷慨论王命。愧非守土官，栖栖毋乃佞。一炊而百扬，众寡常不胜。夜来闻笳声，烽火四山应。抬头望乡关，旌旗蔽岩磴。流涕寂无言，俯首看刀柄。
三月十六日，奉宪命往南北投联庄遇乱，避居牛牯岭，即事述怀 其三,清末民国初,陈肇兴,刀柄铁环环，摩挲日三百。携将沧海去，邂逅孙宾石。旷野夕悲风，阴云悽以黑。慷慨发高歌，白云为之匿。采薇供夕餐，拾橡充朝食。悽怆杜陵叟，流离辽海客。家乡在何处，远望泪沾臆。
三月十六日，奉宪命往南北投联庄遇乱，避居牛牯岭，即事述怀 其四,清末民国初,陈肇兴,午山一回首，百里尘茫茫。有客从北来，相逢歧路傍。牵裾引之近，急问弟与娘。客言贼如毛，揭竿万万行。红旗蔽白日，刀戟相低昂。前头载妇女，后头括金珰。杀人但闻声，乌能审其详。三问不吾对，涕泗沾衣裳。
十八日，秋雁臣司马殉节大墩,清末民国初,陈肇兴,越境偏将死事勤，英雄肝胆迥超群。威行虎豹声如震，血洒郊原气夺云。杀贼犹期为厉鬼，断头还不到将军。九重他日逢褒恤，青史千年姓氏芬。
二十日，彰化城陷,清末民国初,陈肇兴,卦山何处拥旌旂，烽火连朝上翠微。定寨城空誇犄角，望洋援已绝重围。优柔养寇机先失，仓卒陈兵计又非。从此瀛壖无乐土，荆榛塞路乱蓬飞。
孔观察殉节诗 其一,清末民国初,陈肇兴,独辟盈廷议，提师出海东。千秋存大节，一死表孤忠。骂贼眦皆裂，忧民泪未终。炎荒崩砥柱，何处不沙虫！
孔观察殉节诗 其二,清末民国初,陈肇兴,不把科名鬻，清修绝代无。五年持玉尺，一网尽珊瑚。洙泗渊源远，乾坤节义孤。招魂感知己，剪纸几遥呼。
钮贰尹殉节诗,清末民国初,陈肇兴,死亦寻常事，如君浩气存。但知危授命，不向虏求恩。篆卸忠尤盛，官卑节弥尊。荒陬思德政，涕泣遍山村。
城破，喜二弟挈家眷至 其一,清末民国初,陈肇兴,仓卒传烽火，他乡破胆惊。皇天开杀运，群盗忽盈城。奔走欣无恙，团圞庆再生。空山吾见汝，悲喜不胜情。
城破，喜二弟挈家眷至 其二,清末民国初,陈肇兴,出郭才三日，思家抵一年。无人问消息，何处脱烽烟。握手惊初定，闻言泪未涟。联床对灯火，破屋话缠绵。
咏怀 其二,清末民国初,陈肇兴,寒色上枯桐，凉飔吹古柳。仰视浮云飞，白衣变苍狗。感此百虑并，思君行役久。披榛采芳兰，榛多刺伤手。不惜妾手伤，但念君情厚。千里一寄赠，誓永不相负。
咏怀 其三,清末民国初,陈肇兴,精卫填沧海，衔石不辞劳；杜鹃思故国，啼血长自号。古来奇杰士，志气与天高。仲连耻帝秦，正平辱骂曹。片语夺狂魄，万古称人豪。生非重泰山，死非轻鸿毛。叹息此风靡，涕泣沾衣袍。
咏怀 其四,清末民国初,陈肇兴,壮士鄙雕虫，千金买一剑。骑马出国门，凛凛吐光燄。斩蛟恶水溪，剸虎清风店。恩怨身未酬，风尘人已厌。登高望中原，生灵正昏垫。中夜一投袂，雷霆起帷幨。鸡鸣非恶声，去去勿回念。
咏怀 其五,清末民国初,陈肇兴,举世尚散诞，陶公独任真。茫茫千载后，为我指迷津。置身羲皇上，抗志怀、葛民。偶逢天地醉，饮酒以全身。竭力勤农亩，馀事作诗人。松菊三径秀，榆柳一家春。即此是桃源，何处寻避秦。
山居漫兴 其一,清末民国初,陈肇兴,忽报孤城陷，苍茫百感新。半生轻结客，此日愧知人。拾橡杜陵叟，负薪朱买臣。悲歌聊度日，不敢怨清贫。
山居漫兴 其二,清末民国初,陈肇兴,一身如逐客，数日寄岩阿。世乱乾坤窄，山深云雨多。生涯依木石，时事阅兵戈。不见天边鸟，高飞避网罗。
山居漫兴 其三,清末民国初,陈肇兴,寂寞空山里，无人独掩扉。养茸麋鹿驯，分子鲤鱼肥。习字妻磨墨，熏香婢拂衣。忧来频命酒，勉强学忘机。
山居漫兴 其四,清末民国初,陈肇兴,燕去泥犹落，虫飞雨欲来。山林饶乐趣，豺虎恕庸才。竹迸松根茁，兰穿树腹开。桃源无处觅，鸡犬漫相猜。
山居漫兴 其五,清末民国初,陈肇兴,偶阅岩前稼，时来原上行。分秧迟闰夏，种豆急新晴。地瘦宜瓜植，田硗带石耕。谁知抱瓮者，原是一书生。
山居漫兴 其六,清末民国初,陈肇兴,巘叠复峦重，寻幽偶寄踪。草深没人迹，山缺拥云峰。将帅思擒虎，经纶怀卧龙。沉吟无限思，日暮倚青松。
山居漫兴 其七,清末民国初,陈肇兴,此地勤耕稼，年来幸有秋。刺花巢白鸟，蔗叶饲黄牛。瓜果参差熟，田园次第收。相怜多父老，挈榼到墙头。
山居漫兴 其八,清末民国初,陈肇兴,三春花落后，四月雨晴初。凿地开山沿，留泉灌野蔬。屋从吾辈老，谷合乃公愚。日共村翁醉，方知乐不如。
端午饮家与三茂才舍中，闻大军登岸，口占示喜,清末民国初,陈肇兴,故园回首遍狼狐，端午因君醉一壶。益智未能聊食粽，辟灾无术只悬蒲。风尘飘泊年将老，世故周旋兴不孤。且喜王师登海岸，倒悬早晚慰来苏。
虎子山歌,清末民国初,陈肇兴,虎子山，禾芄芄，昔时民田今在官。官家有田万千顷，取诸顽民民不省。田园父老为予言，此是当时陈家园。陈家昔日擅豪华，侠少盈门囚在家。市上杀人官不问，栏中盗牛谁敢拿？盗牛杀人不知数，可怜天狗堕门户。朝悬大纛拟侯王，暮上槛车作囚虏。田园万顷金千亿，输入官仓藏不得。六亲散尽缌麻空，不论老少皆诛殛。至今春雨杏花时，麦饭无人祭寒食。寒食年年春复秋，桑麻依旧绿阴稠。惟闻陇上耕耘处，夜夜鬼哭声呦呦。声呦呦，诉悲愁；前人田地后人收，后人不悟前人忧。君不见唐朝锄菜翁，临刑泪交流；又不见今日虎子山之田兮，苗油油？
消夏杂诗 其一,清末民国初,陈肇兴,石壁丹崖小洞天，山如太古日如年。万竿竹下披襟坐，自有清风不用钱。
消夏杂诗 其二,清末民国初,陈肇兴,避迹山中已半年，贪凉频到竹林边。绿阴满地日亭午，自枕松根企脚眠。
消夏杂诗 其三,清末民国初,陈肇兴,雨过园林景色清，可人风日是新晴。无端唤醒南柯梦，万木阴中一鸟鸣。
消夏杂诗 其四,清末民国初,陈肇兴,门前溪水绿漫漫，小坐垂纶意自宽。静极不知鱼上饵，一双蝴蝶立渔竿。
消夏杂诗 其五,清末民国初,陈肇兴,排闼山光四望青，登临只隔一渔汀。偶携鸦嘴锄云去，斸得千年老茯苓。
消夏杂诗 其六,清末民国初,陈肇兴,匝月幽居不出门，旧时山径长苔痕。一瓯苦茗三升酒，消受文人日又昏。
消夏杂诗 其七,清末民国初,陈肇兴,枫林日暮晚风凉，散步谁知抱恨长。人自趋炎吾耐冷，两般气味各分尝。
消夏杂诗 其八,清末民国初,陈肇兴,地僻无人问索居，清风入户替翻书。纸窗竹屋乌皮几，手写唐诗一月馀。
消夏杂诗 其九,清末民国初,陈肇兴,山田青绿水田黄，看惯人家刈稻忙。乌雀也知禾黍熟，欢呼飞下野人场。
消夏杂诗 其十,清末民国初,陈肇兴,烽火兼旬信息沉，故园回首棘森森。几回欲觅来人问，相对无言泪满襟。
消夏杂诗 其十一,清末民国初,陈肇兴,曾见黄巾此地过，连天鼙鼓达岩阿。儿童未解逢离乱，强折生梢学舞戈。
消夏杂诗 其十二,清末民国初,陈肇兴,平畴来往笠团团，一片骄阳汗不乾。漫道裸裎能浼我，野人原不著衣冠。
消夏杂诗 其十三,清末民国初,陈肇兴,为怜高洁绝尘氛，爱汝蝉声树里闻。笑杀于陵陈仲子，不能如蚓又输君。
消夏杂诗 其十四,清末民国初,陈肇兴,苍藤碧树绿交加，乳燕双飞日影斜。一阵晚风香不断，槟榔破孕欲开花。
夏日偶成,清末民国初,陈肇兴,寂寂柴门昼不开，山花零落满苍苔。蟏蛸在户风初定，蝼蚁迁家雨欲来。乱后文章多散失，穷来人事废追陪。关心只有忧时泪，欲扫黄巾苦不才。
七夕示内,清末民国初,陈肇兴,世路干戈感未休，天涯容易又新秋。一家离散悲戎马，万古团圞羡女牛。有巧任从儿辈乞，无钱长替内人愁。私心默向双星祝，早扫欃枪慰白头。
雨后溪上望月,清末民国初,陈肇兴,骤雨洗山容，清风送林樾。忽随流水声，溪上望明月。四顾寂无人，长歌采薇蕨。
柴关,清末民国初,陈肇兴,清泉白石锁柴关，豪气销残梦寐间。屈指百年惊渐老，回头万事不如闲。悠悠落日牛羊下，策策空林倦鸟还。唯有丹心依旧在，浮云望断海中山。
土牛,清末民国初,陈肇兴,土番畏人如畏贼，自筑土牛封其域。星罗棋布廿四头，尺寸不差绳与墨。砌以荦确塑以泥，崭然头角状奇特。我闻在昔此地生番巢，出没杀人以为食。圣人有作妖魑消，剺面文身咸戴德。一丝红线下尧封，万顷绿塍遵禹则。分疆立界严提防，不许斯民处实逼。牛皮已变红毛风，土壤还同金马式。是时番奴富田畴，烹羊炮豕乐无极。醉后归来两眼昏，忽讶寝讹遗路侧。短笛携将信口吹，歌呼踏破夕阳色。迩来十社九社空，锄犁转在内山北。岿然数篑留岩阿，犹似千钧任地力。豪强子弟恣侵陵，拔毛削皮禁不得。朝廷兼并有明刑，嗟尔无告独可恻。牛牯岭外烽火明，千村万落长荆棘。安得遍筑千万头，尽教卖剑归稼穑。牛乎牛乎尔勿哀，铜驼与尔俱草莱。
董逃行,清末民国初,陈肇兴,我欲问天天不语，妖星十丈横牛女。天狗堕地夜叉舞，昔日龙虎今鱼鼠。走上空山泣风雨，大叫雷公来作主。丰隆不应奈何许，前头熊罴后狨鬼。白昼磨牙嚼行旅，谁其杀之吾与汝，上书九重报天子。
寄林文翰舍人 其二,清末民国初,陈肇兴,同病相怜鬓欲华，战场回首骨如麻。心羞秦帝思投海，义激韩仇已破家。萧索山林愁日暮，飘零弟妹感天涯。艰难一样藏身苦，忍泪吞声避虎牙。
寄林文翰舍人 其三,清末民国初,陈肇兴,蔓延贼势正猖披，大厦真非一木支。民不聊生嗟已晚，天如此醉醒何时。投胶莫止黄河浊，破产难求博浪锥。自愧杜陵空痛哭，先鞭望汝快驱驰。
忆故居 其一,清末民国初,陈肇兴,黯黯愁云四望遥，故园回首总魂消。张良去国家初破，杜甫游秦盗正骄。万卷图书归浩劫，一年文武毕今朝。可怜呕尽心头血，千首诗都付火烧。
忆故居 其二,清末民国初,陈肇兴,迁乔曾为赋闲居，五载经营奉板舆。近市盘餐多异味，承欢菽水有新储。玻瓈牖下安吟榻，锦绣堂前挂报书。四壁祗今何所有，空闻鸟雀噪阶除。
忆故居 其三,清末民国初,陈肇兴,小筑吟楼号古香，半储书画半巾箱。山横定寨青排闼，树接丰亭绿过墙。几度栖迟同燕雀，一经离乱又豺狼。帑金掠尽门窗圮，惟有青苔对夕阳。
忆故居 其四,清末民国初,陈肇兴,传闻狐鼠据为巢，薪木摧残去又抛。世乱佣奴多背主，途穷邻里乏知交。登楼王粲非吾土，破屋杜陵恋旧茅。自恨不如梁上燕，巡檐犹得到花梢。
感事漫兴 其一,清末民国初,陈肇兴,几回叹息复吟呻，积愤填胸泪满巾。患难文章原易古，乱离消息苦难真。干戈草草将周岁，衣食劳劳渐累人。欲献刍荛愁路隔，偷将诗句哭风尘。
感事漫兴 其二,清末民国初,陈肇兴,黄符岁岁下瀛东，万里烽烟信息通。民为征兵多聚铁，官因省事讳修戎。妖谋诡秘三更里，贼势绵延七载中。为虺弗摧蛇又放，争教海水不流红。
感事漫兴 其三,清末民国初,陈肇兴,莽莽乾坤劫运开，如蛾赴火万人来。腥风十里笳声乱，阴雨千山鬼哭哀。射虏有书空议抚，望洋无援浪惊猜。饱鹰饥虎皆难驭，辜负推恩起将才。
感事漫兴 其四,清末民国初,陈肇兴,处处迎降类犬羊，千秋谁复顾纲常。壶浆白昼供蛇豕，香火深宵拜虎狼。城破犹闻官索米，兵来唯见吏征粮。纷纷文武遭诛戮，敢信捐躯尽国殇。
感事漫兴 其五,清末民国初,陈肇兴,蕞尔孤城斗六门，几回攻击阵云屯。能防地道官多智，克守弹丸将有恩。烽火仓皇犹筑垒，炊烟寥落不成村。罗山此日萑苻盛，寇退须防盗尚存。
感事漫兴 其六,清末民国初,陈肇兴,一年弹指又秋风，苦斗平原恨未终。杀贼不闻诸将猛，枭渠谁录义民忠。枯髅塞断人烟白，战血销残野火红。寄语东征诸将吏，漫将纸上竞奇功。
七月望后谋刺逆首不中，几罗飞祸，口占纪事,清末民国初,陈肇兴,贼势延三县，臣心尽一锥。皇天竟大醉，此地复何之。速死祈宗祝，长饥学伯夷。抚躬今不愧，一见幸无亏。
卜居,清末民国初,陈肇兴,经年避贼寇，迁徙无定宿。有客晨过门，言善君平卜。长揖前致辞，再拜发龟椟。自从丧乱来，八口滞空谷。供亿无故人，反噬有僮仆。亲朋多白眼，群奸遥侧目。入海愁蛟龙，登山畏虺蝮。吾宁居九夷，负矢射麋鹿；将委心任运，彫零依草木。吾宁请长缨，中原竞驰逐；将浮沉观变，憔悴匿林麓。吾宁依刘表，附会救饘粥；抑将说隗嚣，辨论穷反覆。吾宁学杜甫，悲歌以当哭；抑将效扬雄，清静自投阁。宁百折不回，守身如守玉；将模棱两可，与世同龌龊。绝温峤裾，将戏老莱服。摇顾荣扇，将采陶潜菊。宁为辕下驹，将作云中鹄。宁朝秦暮楚，将夜行昼伏。宁去依他人，抑来为宗族。宁四海为家，抑一枝自足。吁嗟天下乱，举世方皆浊。瓦釜竞雷鸣，干镆埋地狱。豺虎横咆哮，麒麟遭鞭朴。衣绣原非荣，披褐讵云辱。世无平不陂，道无往不复。詹尹将拂龟，贾生或赋鵩。何者为吉凶，何者为祸福？知几有神明，尚其再三告。客闻呀然笑，释策止弗渎。王绩醉为乡，志和船作屋。在我求其是，到处皆安乐。七子沉湎同，三闾清醒独。用行君之意，何必问龟壳！
重阳,清末民国初,陈肇兴,登高何处禳兵灾，独上青山望更哀。白发乍随秋草长，黄花空傍战场开。已无租吏催诗兴，且向村翁索酒杯。见说乱离今又甚，故园回首遍蒿莱。
感事述怀，集杜二十首 其一,清末民国初,陈肇兴,身世双蓬鬓，乾坤一腐儒。所来为宗族，从此出妻孥。鼓角悲荒塞，尘沙立暝途。寂寥人散后，野月满庭隅。
感事述怀，集杜二十首 其二,清末民国初,陈肇兴,寂寞书斋里，他乡且旧居。荆扉对麋鹿，邻舍与园蔬。雾树行相引，村花不扫除。犹残数行泪，自寄一封书。
感事述怀，集杜二十首 其三,清末民国初,陈肇兴,洗眼看轻薄，无心耻贱贫。检书烧烛短，对酒满壶频。生意甘衰白，行歌非隐沦。艰难随老母，呕血事酸辛。
感事述怀，集杜二十首 其四,清末民国初,陈肇兴,烽火连三月，兵戈有岁年。无家问消息，累月断人烟。雄剑四五动，茅斋八九椽。何乡为乐土，此别竟茫然。
感事述怀，集杜二十首 其五,清末民国初,陈肇兴,乱离知又甚，留滞敢辞劳！壮惜身名晚，悲怜子女号。一旬半雷雨，八水散风涛。生死论交地，寸心铭佩牢。
感事述怀，集杜二十首 其六,清末民国初,陈肇兴,惨淡风云会，飞腾战伐名。呻吟更流血，长啸一含情。耕凿安时论，渔樵寄此生。故林归未得，群盗尚纵横。
感事述怀，集杜二十首 其七,清末民国初,陈肇兴,四海犹多难，边隅还用兵。至今劳圣主，何以守王城。勋业行看镜，朝廷谁请缨。忽闻哀痛诏，顿使寸心倾。
感事述怀，集杜二十首 其八,清末民国初,陈肇兴,回首驱流俗，深情托所亲。干戈犹未定，消息苦难真。易下杨朱泪，难甘原宪贫。沈思欢会处，愁杀白头人。
感事述怀，集杜二十首 其九,清末民国初,陈肇兴,未负幽栖志，千秋万岁名。得辞儿女丑，因见古人情。秋水通沟洫，高风捲旆旌。兵戈与人事，回首泪纵横。
感事述怀，集杜二十首 其十,清末民国初,陈肇兴,苦负平生志，经书满腹中。与时安反侧，驾驭必英雄。天下兵皆满，关河信不通。烟尘独长望，愁坐正书空。
感事述怀，集杜二十首 其十一,清末民国初,陈肇兴,戎马交驰际，苍生喘未苏。丈夫誓许国，壮志耻为儒。只益丹心苦，空悲清夜徂。朝来偶然出，随意数花须。
感事述怀，集杜二十首 其十二,清末民国初,陈肇兴,谁肯艰难际，从容静塞尘。功名不自立，豺虎未宜驯。故老思飞将，中原忆旧臣。向来忧国泪，老去一沾巾。
感事述怀，集杜二十首 其十三,清末民国初,陈肇兴,仗钺夺忠烈，何由见一人。英雄馀事业，盗贼本王臣。好武宁论命，临危莫爱身。哀鸣思战斗，涕泣在衣巾。
感事述怀，集杜二十首 其十四,清末民国初,陈肇兴,战哭多新鬼，江山非故园。几人全性命，作客信乾坤。骨肉恩书重，蛟龙窟宅尊。四郊未宁静，无梦寄归魂。
感事述怀，集杜二十首 其十五,清末民国初,陈肇兴,词赋工无益，寰区望匪他。世人皆欲杀，吾道竟如何！寒木累旌旆，深江净绮罗。寄书长不达，早已战场多。
感事述怀，集杜二十首 其十六,清末民国初,陈肇兴,兵气回飞鸟，残生随白鸥。文章憎命达，河汉逐人流。山鬼吹灯灭，鲛人织杼愁。梦归归未得，心折此淹留。
感事述怀，集杜二十首 其十七,清末民国初,陈肇兴,九月犹絺绤，山云淰淰寒。高风下木叶，烽火被冈峦。用拙存吾道，安居奉我欢。因君问消息，持答绿琅玕。
感事述怀，集杜二十首 其十八,清末民国初,陈肇兴,十月清霜重，千崖秋气高。关山随地有，跋涉觉身劳。多病休儒服，交情脱宝刀。安危大臣在，穴蚁欲何逃。
感事述怀，集杜二十首 其十九,清末民国初,陈肇兴,今日看天意，苍生岂再攀。时危思报主，世乱敢求安！自顾转无趣，逢人多厚颜。忧来籍草坐，对食不能餐。
感事述怀，集杜二十首 其二十,清末民国初,陈肇兴,歌罢仰天叹，苍茫兴有神。由来意气合，直取性情真。枕簟入林僻，檐藤刺眼亲。不知沧海上，薏苡谤何频！
九月十七日闻斗六失陷、总戎殉节，感赋二十韵,清末民国初,陈肇兴,经年攻斗六，群盗莫如何。不料咽喉失，翻当士卒多。元戎驰羽檄，万骑出诸罗。似鸟张双翼，如蜂萃一窠。共誇声破竹，复值寇回戈。阵势排鹳鹤，粮车拥骆鸵。几番传捷信，连日唱铙歌。岂意丧家狗，还成赴火蛾。前驱方伐鼓，后队又鸣锣。攘攘黄巾著，纷纷白马过。遂教千骑将，不敌众么么。大义期无忝，重围誓匪他。五千争弃甲，三百莫征禾。马革尸空裹，蛇矛手乱拖。连朝翻地轴，此劫等天魔。虎豹韬徒握，鱼竿谶不讹。悲号怜子女，毒螫遍关河。哭野家家祭，禳灾处处傩。中原思李牧，故老望廉颇。未卜登坛者，何人是伏波！
罗山两男子行,清末民国初,陈肇兴,黑云压阵鼓声死，军中跃出两男子。誓扫黄巾不顾身，锥牛大飨千义民。靴中尖刀腰间箭，裂眦决战飞黄尘。可怜粮竭援复断，裹疮一呼死伤半。力尽关山未解围，军无儋石多思叛。贼骑长驱斗六门，万人散尽两男存；反手被缚见贼主，胁之使跪仍双蹲。一男戟手与贼语，生不灭贼死杀汝；双眉倒竖目如炬。一男掀髯与贼言，男儿七尺报君恩，今日之死泰山尊。观者人人都赞美，贼亦因公颂不已，谓此死方无愧耻；不然，斗六将帅多如云，纷纷屈膝谁非死。一样沙场白骨枯，似此从容就义无伦比。呜呼！从容就义无伦比，一节自堪千古矣。
王副戎殉节诗,清末民国初,陈肇兴,慷慨王将军，成仁独不群。临危犹杀贼，到死不忘君；血自披肝沥，声从断咽闻。海滨谈大节，合让此人尊。
颜协戎殉节诗,清末民国初,陈肇兴,一例沙场死，将军气独豪。死犹怀印绶，危不放腰刀。授命真无忝，当官更不挠。千秋留碧血，应共斗门高。
次韵酬曾汝泉秀才 其一,清末民国初,陈肇兴,斫地谁怜偪仄吟，瑶华远贲翠微岑。遥情似击渐离筑，古调真成叔夜琴。家国抚膺同洒泪，风尘回首几伤心。祗应共抱忧时愤，敲遍铜壶感不禁。
次韵酬曾汝泉秀才 其二,清末民国初,陈肇兴,岂有才如李谪仙，漫劳纸上赏云烟。穷途得句歌当哭，多难逢君喜欲颠。万里关河飞叶候，千山戎马订交年。谁知铁炮轰鸣处，夜夜谈诗到晓天。
次韵酬曾汝泉秀才 其三,清末民国初,陈肇兴,海上何人鉴苦衷，空山今日始逢公。干戈路隔千峰外，忧愤情深一纸中。终古浮云迷直北，凭谁只手障瀛东？多惭知己高相许，不朽殷勤劝立功。
次韵酬曾汝泉秀才 其四,清末民国初,陈肇兴,直捲银河倒地流，如君诗笔已凌洲。敢因科第居先达，合把文章让上头。人为江山思管、乐，我欣萍水识应、刘。蓬门有约呼僮扫，莫学高人径不由。
相逢行，赠曾汝泉,清末民国初,陈肇兴,一年相逢不相识，幕府风高森列戟。虎皮坐对虎牙开，咫尺军门千里隔。一年相识不相逢，水中犬吠桃花浓。手叠彩笺入城去，白云望断山千重。今年逢公公不见，匆匆行李将移砚。空怜李、杜旧知名，谁道尹、邢还避面。从此世乱各东西，我走空山君鳌西；四围烽火音书渺，万叠峰峦狨鬼啼。狨啼鬼啸人踪断，杜老悲歌空自叹。底事因缘二字真，识君偏迟在多难。幽斋九月黄花开，君携襆被入山来；半生饥渴一朝慰，话长不觉鸡声催。明朝赠我诗四章，字字真珠带异香；昨日投我诗一册，语语缠绵兼悱恻。由来情至诗即工，芙蓉出水天然红；四年浪迹鹏海上，高歌往往来天风。而今干戈满平地，沧海横流何处避？与君同是沦落人，得君且拚十日醉。左手招徐福、右手揖仲连，狂呼黄鹤飞上天；摘列星，当酒钱。如何相逢遽相别，别时月圆今月缺；留君不住我心悲，望君不来我心结。心结心悲那可言，寄书聊复询寒暄。天涯别有相思处，月白风清两断魂。
冬至,清末民国初,陈肇兴,节序催人老，干戈且未平；一年今夜永，万感客愁生。螃蟹他乡味，梅花故国情。哦诗寒不寐，兀坐听鸡鸣。
杂诗 其一,清末民国初,陈肇兴,乱世无宗族，敢死即为雄。我看楚昭屈，子弟盛江东。结发从项羽，八千归沙虫；诸田称崛强，亦受楚人封。唯有鲁二生，大义高苍穹；既不拜隆隼，亦不识重瞳。高飞避世网，天际翔冥鸿。
杂诗 其二,清末民国初,陈肇兴,冥鸿游八荒，回翔俯寥廓；下视大嘴乌，飞鸣一何恶。夺我树下巢，白昼喙雏鹊；盘回未忍飞，欲救嗟力薄。山梁多杀机，磐达少良木；岂不图南行，所恨羽毛弱。且辞篱下鴳，远伴云中鹤；置身冥漠间，矰缴何所著。回首谢老鸦，慎勿恣贪攫；与为百鸷鸟，何如一秋鹗！
葭月二十六日喜晤石庄，兼话大甲官军捷信 其一,清末民国初,陈肇兴,干戈何处不蜂屯，万劫逃来喜尚存。徒跣我藏木屐岭，全家君走草鞋墩。人皆欲杀生原幸，口不言兵道更尊。意外相逢欢已极，况兼捷信报官军。
葭月二十六日喜晤石庄，兼话大甲官军捷信 其二,清末民国初,陈肇兴,曾将王命论班彪，舌烂唇焦语未休；无补君亲空痛哭，同为羁旅倍生愁。千秋气节怀龙尾，半世功名愧虎头。拔剑酒酣歌斫地，因君还欲赋同仇。
腊日,清末民国初,陈肇兴,腊日浑如夏，单衣不用棉。鸟啼山更寂，花落树犹妍。报国唯凭胆，书空不问天。终朝林箐里，谁识赤心坚？
怀人诗七首 其一 林锡三太史,清末民国初,陈肇兴,海外天留见面缘，两家儿女话缠绵；谁知识得荆州后，烽火惊心又一年。
怀人诗七首 其二 彭文宇广文,清末民国初,陈肇兴,文字风流老郑虔，一官爱客苦无毡；诸生散后烽烟起，不识何人肯赠钱！
怀人诗七首 其三 韦玉叔孝廉,清末民国初,陈肇兴,记从福地买归舟，刻烛催诗夜未休；一片冰壶清见底，何人得比韦苏州！
怀人诗七首 其四 家子安明经,清末民国初,陈肇兴,谁驱市井作乡兵，饮血医疮更守城；横海他年论竹帛，合将七宝祀书生。
怀人诗七首 其五 张策六拔元,清末民国初,陈肇兴,裘带翩翩脱俗情，张郎才调本天成；双瞳剪水身如玉，风度依稀似九龄。
怀人诗七首 其六 卢辑五上舍,清末民国初,陈肇兴,倚马才高卢照邻，弓弯六石笔千钧；阴符一卷埋头读，何可今朝无此人！
怀人诗七首 其七 家放梅拔元,清末民国初,陈肇兴,咫尺关山道路分，相思几度赋停云；伤心耆旧凋零后，海外论诗独有君。
除夕 其一,清末民国初,陈肇兴,伤心烽火路千盘，破屋空山岁又阑。金尽囊空愁日暮，儿啼妻病怯宵寒。依人踪迹难分白，报国心情只寸丹。闻道将军横海出，伏波前月已登坛。
除夕 其二,清末民国初,陈肇兴,涉险攀幽路未通，全家门闭乱山中。因书郁垒知年尽，不送屠苏信道穷。索债幸无敲户客，围炉欣有让梨童。悲欢一夜催人老，不是闲愁酒可攻。
除夕 其三,清末民国初,陈肇兴,中年身世易悲哀，况值干戈满地来。百岁都从今夜过，一杯聊向异乡开。偶听爆竹惊飞炮，忽对椒盘想将才。群盗未平双鬓白，伤心无处问蒿莱。
除夕 其四,清末民国初,陈肇兴,隔邻儿女闹喧哗，故事犹将守岁誇。八口艰难欣有母，一身奔走苦无家。颓唐仆婢惊弓鸟，荏苒光阴赴壑蛇。蜡烛也知家国恨，替人垂泪不开花。
元旦 其一,清末民国初,陈肇兴,爆竹声中一岁捐，干戈流恨入新年；自关门户逃宾刺，偷整衣冠拜祖先。故里沐猿堪一笑，空山拾橡又三迁。焚香且把苍生祝，早扫妖氛慰倒悬。
元旦 其二,清末民国初,陈肇兴,瓜田一亩芥花开，几处穰穰斗蝶来。惊鬼拟团羊髓饭，避兵难觅鹊巢灰。桃符尚写春王字，柏酒新浮长命杯。多谢村南诸野叟，肯携藤杖暂相陪。
人日 其一,清末民国初,陈肇兴,隔年还避贼，此日又逢人。破屋荆榛地，儒冠老病身。梅花千岭雪，刺竹一篱春。不敢登高望，烽烟处处匀。
人日 其二,清末民国初,陈肇兴,寂寞空山里，悠悠又一春。我身唯对我，人日不逢人。破阵思英主，平蛮望大臣；肤功期早建，一战灭黄巾。
人日 其三,清末民国初,陈肇兴,蓝尾三杯酒，斋头七种羹；天疑行夏令，人喜值春耕。谷种经旬活，秧针隔夜荣。即今卜鸡子，已是欲休兵。
正月八日村翁邀饮,清末民国初,陈肇兴,寂寞空山岁又经，出门今始到前汀；随缘且共村翁醉，不是嬉春要踏青。
上元夜看烟火有感 其一,清末民国初,陈肇兴,频年奔走盗纵横，忽听优歌眼渐明；忘是乱离忘是客，随人踏月到三更。
花朝喜闻官军罗山大捷，嘉围以解,清末民国初,陈肇兴,横海谁登大将坛，指挥万骑入罗山。民能死守真知义，贼纵生逃半不还。报国有心欣得间，请缨无路且偷闲。百花满眼添生意，似为官军一破颜。
清明,清末民国初,陈肇兴,不扫先人冢，于今又一年。沧桑悲故里，烽火接新烟。哭野多因战，招魂半在田。眼看墦祭者，不觉泪涟涟。
哭董济亭夫子 其一,清末民国初,陈肇兴,丧乱频年祸患并，脱身无计出围城；孔戡抗节还遭谤，龚胜忧时竟舍生。半世刚方空自矢，一时毁誉太无情。奇谋未遂含冤死，地下教谁诉不平。
哭董济亭夫子 其二,清末民国初,陈肇兴,刀头剑首久消磨，平地添来几尺波。死为题名犹得祸，生知守志本无他。豺狼满地音书绝，狐鼠当途议论多。咫尺绛帷成万里，伤心空唱大招歌。
祭旗日示诸同志,清末民国初,陈肇兴,两年募乡兵，今朝驰羽檄。肉食岂无谋，男儿心胆赤。剧孟投亚夫，弦高助郑伯。由来率土臣，尽人可杀贼。自从丧乱来，此论我已析。牛酒犒农民，团练谋在昔。虞、芮方质成，陈、蔡忽遭厄。举家来空山，志岂图菽麦？方将骋中原，先鞭追祖逖。否则保一方，山川为生色。讵料劫运开，孤掌难为力。倾家购力士，有锥不得击。痛哭学贾生，亡命依宾石。口舌已焦烂，忠孝斯感激。拔蝥一周麾，鬼神齐辟易。叱咤走风云，喧呼飞霹雳。金鼓一声振，彼军气为黑。誓将擒妖魔，灭此而朝食。寄语谋义士，勉旃事兵革。封侯本无种，年少须奋迹。不见牧羊奴，勋名高竹帛。
山中遣闷 其一,清末民国初,陈肇兴,跣足空山里，连朝不值人。干戈儿女大，风雨弟兄亲。夜黑蛇同睡，时衰鬼乱嗔。何能破山贼，把剑屡看身。
山中遣闷 其二,清末民国初,陈肇兴,不用书生策，孤军更受围；有人谋弃甲，独我赋无衣。去住多拘束，行藏有是非。抚膺三叹息，万事与心违。
山中遣闷 其三,清末民国初,陈肇兴,寂寞过端午，流离又异乡。一家悬虎口，百折走羊肠。报国心犹壮，依人气不扬。那堪凭北望，烽火接天茫。
山中遣闷 其四,清末民国初,陈肇兴,母老儿兼幼，兄狂弟又愚。半生撄患难，欲死费踟蹰。养客千金尽，防身一剑无；由来阮生哭，不必在穷途。
殉难三烈诗 其一 廖秉钧,清末民国初,陈肇兴,仓皇书记孰堪亲，草泽今来刘道民。白首参军刚草檄，青衿报国竟捐身。十年落拓无知己，一死从容绝可人。引颈衔须犹骂贼，胶庠正气未沉沦。
殉难三烈诗 其二 陈再裕,清末民国初,陈肇兴,独从境外建旌旄，格斗连山血溅袍。张嵊一门都鬼录，缪彤诸弟尽人豪。通夷助我军犹壮，骂贼怜君气不挠。何日归元亲舐舌，愁云望断斗门高。
殉难三烈诗 其三 陈耀山,清末民国初,陈肇兴,草野何曾计立功，投锄荷芟亦从戎；身经俎醢心弥赤，死别妻孥泪不红。两载乱离忧患里，一家缧绁战争中。伤心八口归何日，鬼啸狨啼恨未穷。
种菜,清末民国初,陈肇兴,问天咄咄首频搔，学走空山日一遭。壮岁功名轻马革，此时性命等鸿毛。不求闻达安吾拙，能报干戈让世豪。且向村翁分半亩，自将种菜教儿曹。
围中得石庄书，却寄,清末民国初,陈肇兴,摐金伐鼓战方酣，何处飞来纸一函。豺虎悲君投有北，鲲鹏劝我共图南。山川计远言难尽，家国忧深意尚含。为告奇兵天外至，月中捷信定连三。
六月十八日大战浊水，擒贼帅一名、斩首百级,清末民国初,陈肇兴,谁提长剑斩杨么，一旅居然破峒苗。扫尽欃枪归浩劫，筑成京观不终朝。人因战苦酬神助，我为俘多乞命饶。寄语先声如破竹，乘劳须趁马蹄骄。
二十一日收复南投街，连日大捷，重围以解 其一,清末民国初,陈肇兴,一旅团乡勇，连朝战伐频。破家欣得士，克敌不伤人。感激由忠孝，招携仗搢绅。壶浆及箪食，犒赏敢言贫。
二十一日收复南投街，连日大捷，重围以解 其二,清末民国初,陈肇兴,市肆欣无恙，家家户不扃。鸡声千店白，鬼火万山青。破竹誇前队，哦松忆旧厅。回头风景异，涕泣对新亭。
二十一日收复南投街，连日大捷，重围以解 其三,清末民国初,陈肇兴,穴蚁逃何处，鸮巢此日焚。旗从红白判，兵自朔南分。风鹤惊宵柝，龙蛇斗阵云。来苏傒父老，应悔拒吾军。
二十一日收复南投街，连日大捷，重围以解 其四,清末民国初,陈肇兴,军令如山立，出门三五申。攻心师马谡，守法学曹彬。但使擒元恶，休多杀一人。古来称善将，无敌是行仁。
二十九日攻克施厝坪等处,清末民国初,陈肇兴,捣穴千山暗，焚巢万马屯。从兹寒贼胆，直可达军门。日落烽烟迥，风吹鼓角繁。乘劳须破竹，慎勿贷游魂。
七月二十二日攻克集集，斩首百馀级 其一,清末民国初,陈肇兴,昨朝攻浊水，此日入蛮乡。俗自分番汉，山犹踞虎狼。惊呼千户乱，杀戮一时忙。语及苍生际，前溪鬼泣疮。
七月二十二日攻克集集，斩首百馀级 其二,清末民国初,陈肇兴,莽莽千山外，萧条剩几村。敌人真破胆，壮士未归元。浊水烽相照，珠潭垒尚屯。沙虫成底事，寂寞竟无言！
孤愤 其一,清末民国初,陈肇兴,学书学剑两无成，投笔今朝为请缨。万苦备尝增忍性，百年多累误虚名。恩仇未报家先破，贫病交侵命已轻。知被下车冯妇笑，短衣缚裤逐人行。
孤愤 其二,清末民国初,陈肇兴,纷纷肉食总无谋，议抚招降半不酬。鼙鼓惊心犹昨日，河山转眼又三秋。谈来战伐人皆勇，说到流亡我尚愁。卜式家财逾十万，输将已罄漫征求。
孤愤 其三,清末民国初,陈肇兴,风鹤经时喘未苏，飘零一剑寄长途。年华荏苒髀生肉，戎马消磨颔有须。每过贼营愁吠狗，常随俗忌怕闻乌。海滨耆旧凋残尽，谁向黄公问酒炉？
南投喜晤邱石庄,清末民国初,陈肇兴,狼奔豕突遍乡闾，几度思君泪满裾。两载离乡分手后，万金酬士破家初。身非食肉工谋国，志不图功少上书。今日相逢倍惆怅，头须白尽为军储。
杂感 其一,清末民国初,陈肇兴,壮志轻豪侠，虚名误腐儒。风尘双泪槁，豺虎一身孤。旧业已全废，苍生犹未苏。请缨思报主，悔不熟阴符。
杂感 其二,清末民国初,陈肇兴,不料黄巾贼，翻多白发翁。探丸千岭合，制梃万夫同。逐客犹投北，狂澜孰障东。抚膺空自负，潦倒愧英雄。
杂感 其三,清末民国初,陈肇兴,战斗何时已，溪边骨似麻。裹尸无马革，啄肉有乌鸦。鬼泣沙中火，人归梦里家。古来志沟壑，死国是荣华。
闻集集被围,清末民国初,陈肇兴,见说乌山峻，猫儿打草来。纵横群盗至，征战几人回。已失山川险，还闻仓廪开。明朝期一战，努力仗群才。
再克集集，俘斩二百馀级，溪水为赤 其一,清末民国初,陈肇兴,战斗缘何事，纷纷死不休。干戈民自扰，骨肉尔奚尤。野烧连村起，溪涛带血流。番黎知报国，我辈况同仇！
再克集集，俘斩二百馀级，溪水为赤 其二,清末民国初,陈肇兴,昔读高人传，入山恐不深。谁知猛虎穴，转在桃花林。地僻王章废，天高劫运沉。寥寥人境外，白骨已成岑。
感事述怀五排百韵，寄家雪洲兼鹿港香邻诸友,清末民国初,陈肇兴,寂寞空山里，频年贼未平。何人堪寄恨，有客许陈情。潇洒韬钤略，从容车笠盟。几回劳手札，每度讯来伻。健笔高题凤，雄才妙赋鹦。忧时先赠策，感旧忆班荆。鹿洞春风煖，鹅湖化雨晴。应、刘欣并世，崔、白况同庚。我愧渊源薄，君兼器量宏。神童推李泌，师学重桓荣。敏捷诗千首，汪洋水一泓。论文谈娓娓，剪烛漏丁丁。骥足原空冀，鳌头屡占黉。骚场树旗鼓，艺苑奏竽笙。早负风流目，常持月旦评。词华凌老辈，姓氏冠群英。鹰隼终腾上，麒麟会贡京。记同千日酒，共宴五侯鲭。学士鸬鹚杓，仙家虎兕觥。春盘登佛果，秋榼荐霜橙。历历交游在，匆匆岁月更。那堪今契阔，还问昔通亨。江、浙犹征卒，潢池忽弄兵。地中吹鼓角，天上动金精。攘攘黄巾著，纷纷白马迎。探丸搜保社，仰屋索笼。籯校尉金争摸，蚩尤雾忽横。算缗鞭倚顿，飞槊掷孩婴。此际萑苻盛，全家子女惊。出门长惘惘，挈眷复怦怦。路逐羊肠转，装教马革盛。提携数书卷，跋涉万山程。母老呼舆载，儿啼掩口绷。烧空烽焰乱，裂石火雷轰。似狗家初破，如鱼鼎欲烹。命真微比虱，用幸免为牲。邂逅询宗族，苍黄就父兄。卸肩行李寄，入梦鼓鼙萦。舂赁梁鸿庑，灯移韩愈檠。菜畦分半亩，茅屋构三楹。冷淡山藷饭，咸酸藜藿羹。米餐红粒稻，瓜摘绿匏棚。打熟邻贻枣，尝新野送樱。消闲临晋帖，遣闷拨秦筝。自念鸿嗷泽，曾歌鹿食苹。经纶怀郁郁，言行矢硁硁。吞炭伺尸赵，求锥誓报嬴。万金酬士死，只手把天擎。杀运非难挽，孤衷不易明。流离才北路，侵略遍东瀛。各据藩篱壮，相看面目狞。假威狐反覆，倒噬獍䞴趟。日日防追捕，村村布网纮。忧来频祝死，逃去惯藏名。乍过东西武，旋登大小坪。角中斗蛮触，意外值蛟鲸。八口悲为鳖，三春怕听莺。沙虫仍故垒，风鹤过新正。虞集眠难稳，灵均放益清。苦将王命论，劝与圣人氓。险阻尝方尽，艰难计又成。牧羊招卜式，屠狗觅荆卿。感激根忠孝，连环仗战争。一身浑是胆，众志遂成城。夜草陈琳檄，朝抛仲子缨。挺从抽棘制，田共荷戈耕。不料功名际，由来祸患并。世人皆欲杀，吾道本艰贞。饮血重交戟，飞书再建旌。丹心争一寸，白发任千茎。验鼻诛王簿，扬鞭逐祖生。两年消浩劫，百战示先声。捣穴空蝼蚁，焚林走鹿麖。伫看收剧孟，直可族庞萌。黑闼擒于党，黄巢戮以甥。妖星随箭落，猛虎下车撄。况尔参帷幄，当今仰国桢。运筹高管、乐，投笔得韩、彭。王俭芙蓉府，条侯细柳营。众芳虽落寞，松树自峥嵘。乐府氍毹唱，饶歌敕勒赓。遥知书露布，定许赋从征。夫子方当路，迂儒幸不坑。风尘谁物色，瓦釜竞雷鸣。薄俗惂淫甚，么魔恶贯盈。武夫多不法，文士例相轻。咄咄书殷浩，悠悠厌祢衡。田园皆荡析，台榭已全倾。贫极抛乡井，饥来卖鼎枪。产空前日破，棋是别人赢。科第成风汉，衣冠变老伧。呼冤多杜宇，医妒少鸧鹒。赠缟惭悬磬，投桃愧报琼。敢吟一千字，为表寸忱诚。颜色梁间认，肝肠笔下呈。向阳葵脉脉，求友鸟嘤嘤。河鲤期烧尾，繇龙望点睛。愿言崇竹帛，早晚扫欃枪。
感事 其一,清末民国初,陈肇兴,请援何人涉险来，黄云四塞道途开。将军养重如胡贾，辜负包胥哭几回。
感事 其二,清末民国初,陈肇兴,昆明劫起血成河，猿鹤沙虫委逝波。死是众人功一将，战场从古不平多。
代柬沙连诸绅士,清末民国初,陈肇兴,自请长缨后，乡农竞举戈。野番犹报国，我辈况登科！不有同仇赋，其如众论何？牧羊招卜式，屠狗得荆轲。烽火通珠屿，旌旗山苧萝。曾传书慷慨，岂意岁蹉跎！白马摇鞭去，黄巾带甲过。一时惊寇至，万口遂言讹。昨日闻横海，将军是伏波。高冠弹獬豸，巨浪净鼋鼍。贼胆寒韩、范，人心仰牧、颇。会须投笔砚，慎勿误岩阿。竹帛功名重，桑榆际遇多。前途期努力，洗耳待铙歌。
克复林圯埔，在军中偶兴,清末民国初,陈肇兴,鼙鼓连朝响未残，军中犹自著儒冠。师因累捷威声壮，民为初降号令宽。几处负隅犹拒命，频年杀贼不逢官。元戎谁有书生胆，凿险缒幽路百盘。
自水沙连由鲤鱼尾穿山至斗六门 其一,清末民国初,陈肇兴,一线羊肠路，东南锁钥存。地连沧海尽，山压阵云昏。落日沙连渡，秋风斗六门。谁知遗毒螫，群盗尚蜂屯。
自水沙连由鲤鱼尾穿山至斗六门 其二,清末民国初,陈肇兴,翠筱千山陡，黄云四塞开。军真天上降，贼自穴中回。玉石迷昆火，烽烟接炮台。何时擒首恶，跃马拂云来。
玉潭庄与黄实卿明经夜话,清末民国初,陈肇兴,举世纷纷谈势利，何人解吐英雄气。两载栖栖困戎马，满腔热血向谁洒。天为吾儒假一鸣，万人军里逢先生。先生握手坐终夕，两人怀抱一时呈。非弹家国苍茫泪，即诉风尘离乱情。风尘离乱那堪说，与君且话三年别。自从狐豕蹂乡闾，老拳毒手饱摧折。万卷图书辗转空，一家儿女流离活。珠囊玉箧化狼烟，碧瓦雕甍供鼠穴。王尼处处都不安，李白人人都欲杀。艰难一样落坑中，我比先生更愁绝。即今淮西虽告平，深山虎豹纷纵横。焚巢捣穴穷搜捕，一剑犹当十万兵。先生听罢跃然起，为告夜郎还未死。攀龙附凤誇身强，悠悠终是辽东豕。古来擒贼先擒王，不入虎穴焉得子。先人之忧后人乐，我辈所存本如此。岂为封侯始请缨，从知杀贼即名士。细柳营中绮宴开，眼前宾客尽邹枚。共誇借箸多吾党，复见从军有秀才。三更风露兵威肃，百里河山瑞气回。赋诗已用槊为几，烧烛还看剑引杯。感君意气高相许，令我闻鸡因起舞。一鞭终愧祖生先，百战羞同樊哙伍。短衣匹马别君去，语君且助三通鼓。黄尘滚滚向东飞，看我下车撄猛虎。
自林圯埔进师，与官军会约由溪洲底攻克斗六逆巢，越日袭取东埔蚋等处，俘获逆徒十三人，作歌纪事,清末民国初,陈肇兴,夜半椎牛召乡里，鸡鸣蓐食千人起。摇旗撞鼓入蛮乡，伐竹编桥渡浊水。长驱转战若无人，逐北追亡如捕豕。杀气朝横狮子头，降幡夜坚鲤鱼尾。忽闻李愬入蔡州，一军欣欣色然喜。请缨直走伏波军，探穴争擒猛虎子。是时官军拥贼壕，马鞭一掷风披靡。有如逐鹿猎平原，彼持其背我角犄。列炬一声光烛天，千村万落无荆杞。可恨擒贼不擒王，黑夜柙中出虎兕。未能当道戮豺狼，徒向空山拾蝼蚁。此曹也是伪公侯，平日作横苦桑梓。一朝缚出绿林中，万姓欢呼彻街市。居人归业乐熙熙，从此一路肃清矣。
乱后初归里中 其一,清末民国初,陈肇兴,一别山城已两年，初归犹自怯烽烟。荆榛塞遍来时路，几度停舆不敢前。
乱后初归里中 其二,清末民国初,陈肇兴,平芜一望绿连天，白骨槎枒尚满田。莫道近乡情更怯，来人相对也潸然。
乱后初归里中 其三,清末民国初,陈肇兴,沧桑回首总伤情，旧日楼台一望平。僮仆不知陵谷变，向人犹问定军城。
乱后初归里中 其四,清末民国初,陈肇兴,定军山下草萋萋，几处颓垣卧蒺藜。乡里到来偏不识，却教舆子问东西。
乱后初归里中 其五,清末民国初,陈肇兴,败垣围井长黄花，日落寒烟绕郭斜。莫问旧时王谢宅，寻常百姓已无家。
哭房师潘瑶圃夫子,清末民国初,陈肇兴,婆娑洋外云濛濛，海水流血千里红。朝廷频年拜骠骑，戈船百道趋瀛东。先生落落人中杰，栽花满县肝肠热。捧檄偶参鹳鹅军，请缨直到鲲鹏穴。毒雾飞鸢瘴疠侵，风涛出没几呻吟。文渊触热军多死，冯异移营病转深。骑鲸一去风悽恻，满军旌旆黯无色。公已天上作神仙，我尚山中拾橡栗。生未迎谒死不知，九州豺虎纷猖披。昨日故人一书至，闻讣已在黄花时。侧身西望再拜哭，感恩何止歌鸣鹿。伤心独照戴盆冤，易箦犹闻讯空谷。忆昔妖童赴会初，杞人忧天曾上书。妄意夷甫识石勒，谁知张角结封谞。一朝环海烟尘起，意外风波来万里。无瑕白璧染成缁，谁信此中有君子。先生得信惊且疑，逢人到处询项斯。两年薏苡消无影，一纸瑶函告有司。自从丧乱苦兵革，幼安曜卿坐不得。破产频求博浪锥，飞书屡进绕朝策。肉食无谋藿食愁，陈兵还为赋同仇。手书露布告乡里，不灭黄巾誓不休。裹疮吮血几征战，臂上长弓腰间箭。也知小丑终成擒，争奈先生长不见。伏波横海又登坛，幕府回头泪不乾；满堂宾客如龙虎，尚恨军中少一韩。况我生平感恩谊，出师未遂封侯志；但识师恩同国恩，敢论有位与无位。人生大节君师亲，高堂矧有洗夫人。温峤绝裾终是孝，班超投笔宁为身。前朝杀贼深山里，知公九原闻必喜；今日焚巢浊水滨，知公九原恨无垠。一喜一乐缘何切，只为千秋重名节；共誇桃李盛门墙，不使豺狼留窟穴。地角天涯道路长，可怜丹旐尚他乡；一棺寂寞荒祠外，只有门生吊夕阳。
谢青画作直幅，别为四绝句书之 其一,清末民国初,朱祖谋,南垞修竹北垞莲，发兴峥泓似辋川。输与丹青曹霸手，新词百字照琅玕。
谢青画作直幅，别为四绝句书之 其二,清末民国初,朱祖谋,并时曹李稀缣墨，此是鸳湖掌故图。为问归耕烟雨里，几人亲钓小长芦。
谢青画作直幅，别为四绝句书之 其三,清末民国初,朱祖谋,联娟双璧照书奁，持似南丰更不廉。副墨倘从君乞与，双垞公案一重添。
谢青画作直幅，别为四绝句书之 其四,清末民国初,朱祖谋,史局金门绊几春，翩然鸥性故难驯。明朝载酒挐音去，我亦江湖汗漫人。
晚兴(1),清末民国初,费墨娟,斜阳风送笛声柔，斗草归来戏彩球。独立湖心亭子望，烟中一叶采莲舟。
晓梦二首 其一,清末民国初,费墨娟,金炉香烬篆烟飘，剪剪和风透绛绡。绣阁春深迷晓梦，一声惊破卖饧箫。
晓梦二首 其二,清末民国初,费墨娟,绿杨枝上啭流莺，晓梦惊回曙色清。高卷珠帘人乍起，一窗香送卖花声。
观剧,清末民国初,费墨娟,箫管声中晓雾开，暂随女伴傍歌台。痴心暗祷诸天佛，时为高堂赐福来。
木兰从军,清末民国初,费墨娟,花钿从此两离分，铁甲金戈系战裙。莫谓蛾眉难报国，也能替父远从军。
夏夜即景,清末民国初,费墨娟,一钩新月上窗棂，团扇轻摇出画屏。自笑痴情犹未改，也随弟妹扑流萤。
自感,清末民国初,费墨娟,双眉愁锁总难舒，日对菱花画不如。身作裙钗多俗累，哪能容我读诗书？
晚眺,清末民国初,费墨娟,闲来薄暮倚荆扉，水满平湖白鹭飞。四面溪山皆画本，一钩新月送人归。
赠小姑（云句(1) ）,清末民国初,费墨娟,小姑十五性灵多，每把新诗细咏哦。焚罢夜香无个事，倚栏笑问月如何。
看花(1),清末民国初,费墨娟,绣馀结伴下妆台，姊妹花看次第开。吟到绿阴深处去，新诗应带晚香来。
和二姑《看花》原韵（云句）,清末民国初,费墨娟,为访名花上翠台，满园丹桂及时开。小姑得得吟怀好，引入天香句里来。
上元有感（云句）,清末民国初,费墨娟,晓妆梳罢画栏凭，遥忆先严百感增。未识今宵风雨里，何人伴送上元灯？
思亲（云句）,清末民国初,费墨娟,梦里乡关夜夜还，醒来依旧在他山。思亲谁解情怀切？强把愁颜作笑颜。
秋日同大姊、阿嫂过绿轩看花(1),清末民国初,费墨娟,抛却金针过石台，群花历乱桂花开。一年好景难辜负，几度踌躇去复来。
冬雨夜坐,清末民国初,费墨娟,钟残漏尽五更天，绮阁吟诗尚未眠。一阵暗香风送到，梅花窗外雨绵绵。
病起,清末民国初,费墨娟,手把菱花试晓妆，腰肢消瘦减容光。病馀自觉拈针懒，为问亲安出绣房。
晏夜(1),清末民国初,费墨娟,溶溶月色逗清光，静坐深闺引兴长。忽听小鬟来报道，多时花影上东墙。
薄春即事(1),清末民国初,费墨娟,细雨霏霏薄暮时，寒风入户冷难支。深闺终日无闲暇，才罢金针又赋诗。
即景,清末民国初,费墨娟,停了金针日色微，倦来欲睡掩朱扉。多情却怪天边月，透入寒窗照绣帏。
听蛙,清末民国初,费墨娟,小雨廉纤四望空，鸣蛙阁阁近房栊。问安已了无他事，只为沉吟坐漏终。
忆王母(1),清末民国初,费墨娟,昏昏残月夜三更，倚枕微吟梦不成。太息阿婆何处去，耳边犹听唤儿声。
赠小姑墨娟女史(1) （云句）,清末民国初,费墨娟,冰壶涤笔不沾尘，绮阁闲吟得句新。借问小姑何所似？一窗明月是前身。
思亲（云句）,清末民国初,费墨娟,暌隔慈颜已二年，终宵遥忆倍凄然。离家怕作还家梦，月上东窗未敢眠。
读周佩兰、菊圃二女史诗集(1),清末民国初,费墨娟,姊妹花开满画栏，清词直接谢家坛。独怜并长深闺里，缘薄三生一见难。
即事 云墨联句(1),清末民国初,费墨娟,一天霜下万林红，松柏青青小苑东。不是岁寒征劲节，人间哪个识英雄？
送阿嫂归宁二首 其一,清末民国初,费墨娟,三载依依判袂难，那堪露重晓风寒。送君惟恐伤君意，有泪临歧不敢弹。
送阿嫂归宁二首 其二,清末民国初,费墨娟,秋风秋雨别离天，欲问归期百感煎。此日长亭歌折柳，明朝相忆隔山川。
春日寄怀阿嫂归宁二首 其一,清末民国初,费墨娟,关河遥隔路漫漫，开遍海棠独自看。欲寄尺书无雁过，月明闲杀画栏杆。
春日寄怀阿嫂归宁二首 其二,清末民国初,费墨娟,晓开妆阁听新莺，几度呼童扫径迎。盼到还家还未得，无端风雨阻归程。
春去,清末民国初,费墨娟,茶经画谱乱成堆，才罢金针句又裁。忙里不知春去也，卷帘时有落花来。
夏日偶成,清末民国初,费墨娟,檐前铁马响咚叮，风搅池荷暗送馨。午枕梦回凉似水，卧听鹦鹉诵心经。
纳凉,清末民国初,费墨娟,金针停却已斜阳，移榻阶前纳晚凉。一阵清风忽吹到，荷花香满薄罗裳。
即事赠二姑墨娟（云句）,清末民国初,费墨娟,浓阴满院夏初时，欲解闲情且弈棋。局罢昼长无个事，笑拈蕉叶写新诗。
晏坐不寐(1),清末民国初,费墨娟,金炉添尽五更香，隐隐纱窗逗晓光。厌看重衾犹未卧，忽惊鹦鹉唤梳妆。
久雨(1),清末民国初,费墨娟,宿雨纷纷湿翠微，闲愁独坐掩荆扉。可怜三两花间蝶，犹恋残香绕树飞。
春闺二首 其一,清末民国初,费墨娟,海棠庭院月轮含，枕簟轻寒晚梦酣。燕子不知人意绪，无端梁上语呢喃。
春闺二首 其二,清末民国初,费墨娟,为爱良宵月色沉，携琴独自坐花阴。高山流水自成调，绮阁何人是赏音。
闺中杂咏三首 其一,清末民国初,费墨娟,风来翠竹影摇金，隐约疏帘漾绿阴。睡起昼长无个事，曲栏斜倚听蝉吟。
闺中杂咏三首 其二,清末民国初,费墨娟,几日新寒不卷帘，秋风窗外雨纤纤。绣馀无事消长昼，漫把炉香细细添。
闺中杂咏三首 其三,清末民国初,费墨娟,炉香销尽一灯残，飒飒秋风入户寒。几度高吟眠未得，钟声催月上栏杆。
春晴即事(1) 二首（集句(2) 其一 ）,清末民国初,费墨娟,绮窗蛛网结新晴，一抹微烟竹外横。拾得红罗手帕子，海棠花下打流莺。
春晴即事(1) 二首（集句(2) 其二 ）,清末民国初,费墨娟,年年春好锦堤游，江色和烟槛外流。细数落花因坐久，蜻蜓飞上玉搔头。
春雨初霁(1) （集句）,清末民国初,费墨娟,玉槛春香九陌晴，岚光飞翠入檐楹。云鬓半偏新睡觉，绿杨阴里听莺声。
待月二首（集句） 其一,清末民国初,费墨娟,笛管新篁拔玉青，檐前树木映窗棂。梦回深夜不成寐，倚柱无言立小亭。
待月二首（集句） 其二,清末民国初,费墨娟,待月西楼卷翠罗，夜天如水泻银河。夜深朗韵徘徊久，竹露无声坠碧柯。
怀阿嫂绣云女史（集句）,清末民国初,费墨娟,晓莺啼断绿杨枝，一日思君十二时。说与旁人浑不解，闷来消遣只凭诗。
送别阿嫂(1) 二首（集句） 其一,清末民国初,费墨娟,风卷鱼鳞剪绿波，十千美酒渭城歌。一唱一回肠一断，教人无奈别离何。
送别阿嫂(1) 二首（集句） 其二,清末民国初,费墨娟,送客逢春可自由，心随湖水共悠悠。可能相别还相忆，一夕横塘似旧游。
惜春（集句）,清末民国初,费墨娟,水光山气碧浮浮，莺啭高枝燕入楼。无可奈何花落去，满川风月替人愁。
月夜抒怀（集句）,清末民国初,费墨娟,荷钱初放乱浮萍，香雾空蒙月满庭。百尺朱楼闲倚遍，我心非醉亦非醒。
书事（集句）,清末民国初,费墨娟,夜深微雨醉初醒，风入疏帘月入棂。春色恼人眠不得，焚香闲自写黄庭。
随母氏往外家过黄土塘山行（集句）,清末民国初,费墨娟,一川流水半村花，烟柳风丝拂岸斜。无限青山行欲尽，白云深处有人家。
春夜（集句）,清末民国初,费墨娟,晚妆无力亸云鸦，薄雾寒笼翠袖纱。池草梦回诗思杳，月钩初上紫薇花。
春暮有怀国瑞侄,清末民国初,费墨娟,风风雨雨乱花飞，一望轻烟锁翠微。有约不来君记否？开残芍药又春归。
画竹,清末民国初,费墨娟,沉沉销尽鸭炉香，秋雨秋风送晚凉。拾得幽情无赠处，一池新墨写潇湘。
睡起,清末民国初,费墨娟,两鬓蓬松午睡馀，赏花庭院晚凉初。深闺消夏无多物，一缕炉香一卷书。
将之外家(1) 留别阿嫂(2),清末民国初,费墨娟,离骖欲整泪漫漫，几度踌躇几度难。今日别君无所嘱，高堂代我劝加餐。
春晖堂思乡(1),清末民国初,费墨娟,芊芊芳草遍天涯，春色都从客里赊。恨煞此身归未得，故园辜负一番花。
怀阿嫂二首 其一,清末民国初,费墨娟,自从分手系相思，一别何堪会面迟！忆否去年风雪夜，围炉剪烛共谈诗？
怀阿嫂二首 其二,清末民国初,费墨娟,西风瑟瑟雨丝丝，一度登临一度思。欲写家书何处寄？迷离山色路参差。
乡愁,清末民国初,费墨娟,雨雨风风添暮寒，故园望去路漫漫。众人哪解思亲渴？有泪多从暗里弹。
春日偶成,清末民国初,费墨娟,烟笼芳草绿萋萋，帘卷东风日影低。倦绣倚栏无个事，静看燕子啄香泥。
思乡二首（集句） 其一,清末民国初,费墨娟,尽日吟诗愁肺肝，故园东望路漫漫。鱼书欲寄何由达？万叠山围六六滩。
思乡二首（集句） 其二,清末民国初,费墨娟,罗衣消瘦怯春寒，案上楞严已不看。想得故园今夜月，更无人倚玉栏杆。
春日,清末民国初,费墨娟,香逗疏窗入幕纱，珠帘半卷绿阴斜。日长睡起无情思，寻逐东风捉柳花。
暮春偶成赠外子(1),清末民国初,费墨娟,雨雨风风暗翠微，春来容易又春归。光阴分寸君当惜，忍见残红满院飞。
送别二首(1) 其一,清末民国初,费墨娟,一曲阳关忍泪挥，功名无奈两暌违。临歧执手无他嘱，衰老高堂要早归。
送别二首(1) 其二,清末民国初,费墨娟,日催槐影上帘旌，快整征衫趁晓晴。此去劝君休惜别，男儿所志在功名。
思亲二首 其一,清末民国初,费墨娟,连天好雨润芳尘，燕子衔泥几度春。底事有家归未得？伤心愁煞倚闾人。
思亲二首 其二,清末民国初,费墨娟,渺渺云山绿四围，眼穿盼不到庭帏。前身我是丁家鹤，一别乡关总未归。
和二姑寄怀绝句四首（云句） 其一,清末民国初,费墨娟,一日犹如一岁长，金湖雉水两茫茫。多时吟就相思句，怕惹相思懒寄将。
和二姑寄怀绝句四首（云句） 其二,清末民国初,费墨娟,君家夫婿属多才，况是情同鱼水偕。一管妆台京兆笔，画眉应向日边来。
和二姑寄怀绝句四首（云句） 其三,清末民国初,费墨娟,也知作妇古称难，但得宁馨百虑宽。莫念高堂双白发，殷勤我自劝加餐。
和二姑寄怀绝句四首（云句） 其四,清末民国初,费墨娟,相亲相爱忽相离，蓂荚三番换旧枝。知否故园诸弟妹，朝朝屈指数归期？
寄怀阿嫂二首 其一,清末民国初,费墨娟,西风催我鬓如丝，俗累纷纷强自持。为问故人知也未？如今不是在家时。
寄怀阿嫂二首 其二,清末民国初,费墨娟,秋烟漠漠雨凄凄，怅望家山眼欲迷。梦里与君联好句，醒来依旧各东西。
和二姑寄怀原韵二首（云句） 其一,清末民国初,费墨娟,齑盐零杂万头丝，愧我难将井臼持。最幸高堂双白发，加餐犹是昔年时。
和二姑寄怀原韵二首（云句） 其二,清末民国初,费墨娟,遥天珠玉共秋霏，但见诗归人未归。无限相思无限恨，乘风直向冶湖西。
秋日游过绿轩有感(1),清末民国初,费墨娟,凋残花柳景殊非，感昔伤今泪暗挥。独有多情松菊在，青阴不改待人归。
勉学二首(1) 其一,清末民国初,费墨娟,襟怀洗尽不沾尘，努力功名趁好春。莫惮寒窗辛苦甚，闻鸡起舞是何人？
勉学二首(1) 其二,清末民国初,费墨娟,云舒云卷日悠悠，转瞬春归又入秋。有志功名当努力，韶华逝水去难留。
七夕,清末民国初,费墨娟,金风玉露夜悠悠，此夕天街会女牛。作到神仙难免俗，一如尘世说离愁。
归宁客中有感(1),清末民国初,费墨娟,秋风今又响庭梧，客里光阴快也无？为问遥天来去雁，可能传字到金湖。
赠别大兄二首(1) 其一,清末民国初,费墨娟,行行无计挽归航，欲整离筵怕举觞。君向南飞侬向北，堪嗟不及雁同行。
赠别大兄二首(1) 其二,清末民国初,费墨娟,检点行装泪未干，满怀别绪路漫漫。天南地北增惆怅，容易分离聚首难。
寄怀十一姑二首 其一,清末民国初,费墨娟,鱼沉雁杳两茫茫，怜我思君总断肠。福慧双修真个少，他年兰桂看联芳。
寄怀十一姑二首 其二,清末民国初,费墨娟,满腹牢骚感莫消，相思无奈路迢迢。同生此世原同调，命不如君隔壤霄。
送黄星臣夫子二首 其一,清末民国初,费墨娟,数年负笈立程门，多愧先生雨化恩。新买拟将丝五色，焚香珍重绣平原。
送黄星臣夫子二首 其二,清末民国初,费墨娟,高山流水少知音，曾访成连海上琴。独愧此身闺阁里，锦葵空有向阳心。
思乡,清末民国初,费墨娟,云山望断路茫茫，忆母思兄倍可伤。欲写尺书凭雁寄，生憎纸短话偏长。
春日杂咏四首 其一,清末民国初,费墨娟,几日无聊掩碧纱，那堪春在病中奢。无情最是东风起，吹到窗前尽落花。
春日杂咏四首 其二,清末民国初,费墨娟,小园花木手亲栽，每到逢春树树开。还是东风知我意，频送花香入帘来。
春日杂咏四首 其三,清末民国初,费墨娟,日影模糊雾半遮，氤氲天气薄寒加。忙中不识春深浅，开遍荼縻一树花。
春日杂咏四首 其四,清末民国初,费墨娟,深闭柴门掩绛纱，只缘惜静避喧哗。耽疏不入时流辈，一味长吟度岁华。
嘱燕子,清末民国初,费墨娟,爱栽松竹爱培花，庭院幽闲静不哗。吩咐画梁双燕子，莫寻春色到邻家。
妆罢偶成,清末民国初,费墨娟,一庭红影上帘钩，妆罢低徊下小楼。今日特盘时样髻，明朝真个懒梳头。
追祭阿嫂墓,清末民国初,费墨娟,寒烟满径锁难开，赑屃累累卧绿苔。今日亲携一杯酒，远山遥水吊君来。
哭阿嫂三首 其一,清末民国初,费墨娟,花筛月影夜沉沉，抚景伤情百感侵。君若有情魂莫散，梦中随我共谈心。
哭阿嫂三首 其二,清末民国初,费墨娟,茫茫哪个是知音，顿冷诗筒久废吟。一自子期身死后，从今不鼓伯牙琴。
哭阿嫂三首 其三,清末民国初,费墨娟,独自推敲独捧樽，思君无处不销魂。可能暗里来随我，月夕风晨再叙论。
七夕漫题二首 其一,清末民国初,费墨娟,去年离别到今年，共盼佳期眼欲穿。旧恨新愁无暇诉，可怜顷刻只团圆。
七夕漫题二首 其二,清末民国初,费墨娟,穿针女伴话从容，风冷银河露转浓。底事痴情看不破，一年何必一相逢？
柳絮三首 其一,清末民国初,费墨娟,三月莺花景物娇，千条杨柳絮飘飘。海红江绿浑如画，君也临风作白描。
柳絮三首 其二,清末民国初,费墨娟,曾向章台舞细腰，而今减却旧丰标。可怜片片玲珑玉，乱逐东风过小桥。
柳絮三首 其三,清末民国初,费墨娟,形容撩乱惹人怜，软似吴绵淡似烟。却怪东风无气力，偏教坠地不升天。
有感二首 其一,清末民国初,费墨娟,呜咽虫声四壁鸣，孤吟搔首到三更。何缘觅得尚方剑，好替人间斩不平。
有感二首 其二,清末民国初,费墨娟,年年虚度几芳春，有志常存恨未伸。结局大都前世定，难将絮果问来因。
春日有感,清末民国初,费墨娟,毵毵柳色一番新，燕舞莺啼满院春。我欲问花花不语，伤心犹恋赏花人。
过阿嫂墓感作,清末民国初,费墨娟,荒郊一望草芊芊，无限辛酸到眼前。未识芳魂何处去，空挥双泪洒寒烟。
夜雨,清末民国初,费墨娟,湘帘悄悄下银钩，烧尽沉檀一缕浮。秋景催人眠不得，况教寒雨滴楼头。
秋月,清末民国初,费墨娟,银河耿耿漏声残，小院秋风入骨寒。为爱月轮光皎洁，累人深夜倚栏杆。
暮秋偶成,清末民国初,费墨娟,丹凝枫叶水盈波，转瞬春归秋又过。家务纷纭难自料，徒教终日锁双蛾。
遣愁,清末民国初,费墨娟,一腔夙志自殊超，猬务羁缠恨不消。嗟我愁多驱不去，时生时退似江潮。
冬日怀外子四首(1) 其一,清末民国初,费墨娟,一天烟雨怅离群，叠叠愁怀若个分？几度柴门闻犬吠，呼童久候却非君。
冬日怀外子四首(1) 其二,清末民国初,费墨娟,轻烟漠漠雨如麻，楚水吴山别路奢。香透梅花春又到，天涯有客未还家。
冬日怀外子四首(1) 其三,清末民国初,费墨娟,金兽香消银蜡残，钟声断续夜漫漫。如何迢递关山隔，有梦寻君到也难。
冬日怀外子四首(1) 其四,清末民国初,费墨娟,可怜千里共婵娟，玩月无心背月眠。何处鸡鸣贪报晓？教人有梦未能圆。
步三兄原韵二首 其一,清末民国初,费墨娟,闲来无事倚庭柯，接读阳春逸兴多。欲和几番频搁笔，总嫌才短莫如何。
步三兄原韵二首 其二,清末民国初,费墨娟,香飘丹桂报新秋，有志功名未白头。弹指千军横扫去，锦标联夺步瀛洲。
悼亡夫十五首 乙巳岁 作(1) 其一 。,清末民国初,费墨娟,卅年鸾凤竟分离，恨不潜身入地随。冥路可怜今已隔，痴心犹日盼君归。
悼亡夫十五首 乙巳岁 作(1) 其二 。,清末民国初,费墨娟,一盏清茶一瓣香，儿啼女哭绕灵床。问君底事心何忍，不管吾家事短长。
悼亡夫十五首 乙巳岁 作(1) 其三 。,清末民国初,费墨娟,怕看月照画眉窗，映得空房影不双。恨煞黄泉难共到，茕茕有泪对寒釭。
悼亡夫十五首 乙巳岁 作(1) 其四 。,清末民国初,费墨娟,孤灯照雨助愁思，形影凄凉守穗帷。君太无情抛我去，男婚女嫁独支持。
悼亡夫十五首 乙巳岁 作(1) 其五 。,清末民国初,费墨娟,妆台惨淡久生尘，两鬓蓬松泪满巾。我忒怜卿卿惜我，伤心愁对镜中人。
悼亡夫十五首 乙巳岁 作(1) 其六 。,清末民国初,费墨娟,物是人非可奈何，思君终日泪成河。不知镜破今胡早，翻恨前生罪孽多。
悼亡夫十五首 乙巳岁 作(1) 其七 。,清末民国初,费墨娟,无计寻君再唱随，暌违两地莫齐眉。寸心记得临终语，嘱我殷勤抚幼儿。
悼亡夫十五首 乙巳岁 作(1) 其八 。,清末民国初,费墨娟,清宵枕畔泪盈巾，幸有灵魂间可亲。更添晓钟初动候，梦回不见玉楼人。
悼亡夫十五首 乙巳岁 作(1) 其九 。,清末民国初,费墨娟,一曲离鸾泪暗弹，何堪今日影成单？伤心记得当年事，月夕花晨共倚栏。
悼亡夫十五首 乙巳岁 作(1) 其十 。,清末民国初,费墨娟,举目山河欲断魂，心萦往事恨难论。尘封鸾镜慵梳洗，袖角襟前尽泪痕。
悼亡夫十五首 乙巳岁 作(1) 其十一 。,清末民国初,费墨娟,回思往事已凄凉，病骨恹恹懒下床。一任菱花尘渍满，久慵膏沐久慵妆。
悼亡夫十五首 乙巳岁 作(1) 其十二 。,清末民国初,费墨娟,鸭炉香冷夜三更，唧唧虫声四壁生。满地花阴人不见，曲栏杆外月空明。
悼亡夫十五首 乙巳岁 作(1) 其十三 。,清末民国初,费墨娟,一丸凉月照婵娟，梦里音容尚宛然。安得终宵天不曙？与君还可暂团圆。
悼亡夫十五首 乙巳岁 作(1) 其十四 。,清末民国初,费墨娟,支离无奈度韶光，一日浑如一岁长。却恨黄泉音讯杳，空挥双泪断愁肠。
悼亡夫十五首 乙巳岁 作(1) 其十五 。,清末民国初,费墨娟,今生命薄不逢辰，百劫千磨是此身。心绝万缘无别念，早归泉下伴亡人。
怀念,清末民国初,费墨娟,百岁因缘一旦休，返魂无术恨悠悠。不堪回首当年话：尔我相偕到白头。
重阳日见菊花未开嘲之,清末民国初,费墨娟,东篱久盼菊花黄，节到而今不吐芳。莫谓风尘无赏识，故含幽质骗重阳。
思儿,清末民国初,费墨娟,吴山楚水路参差，卜尽归期信息迟。知否漫天风雪夜，正是肠断盼儿时？
寄儿鄂垣(1) 二首 其一,清末民国初,费墨娟,楚天遥望路漫漫，辗转思儿夜未安。欲写锦笺传一字，愁思无限绕毫端。
寄儿鄂垣(1) 二首 其二,清末民国初,费墨娟,行李萧条去路漫，东风连日又添寒。客途冷暖谁知惜，欲写鱼书下笔难。
冬日,清末民国初,费墨娟,寒风扑面冷难支，百感营心岁暮时。欲破愁城无别计，围炉煮雪漫敲诗。
哭亡媳三首 其一,清末民国初,费墨娟,或归西土或升天，哭汝无聊嘱汝前。今世可怜来诳我，他生休结不长缘。
哭亡媳三首 其二,清末民国初,费墨娟,茫茫弱质竟何之，亲捧盘匜忆曩时。底事昙花才一现？徒留芳泽惹人思。
哭亡媳三首 其三,清末民国初,费墨娟,愿儿从此住瑶台，百转肝肠百种哀。尘世可怜多缺陷，轮回须悟莫重来。
和纪姑公五首 其一,清末民国初,费墨娟,翁兮莫谓受多磨，命困前因可奈何？我亦沉沦无片善，空怜岁月已蹉跎。
和纪姑公五首 其二,清末民国初,费墨娟,品学如翁继昔贤，名缰利锁那能牵？清闲即是长生诀，不炼金丹也驻年。
和纪姑公五首 其三,清末民国初,费墨娟,声声杜宇唤春归，转瞬红愁绿又稀。底是老翁休远虑，聊寻诗酒且相依。
和纪姑公五首 其四,清末民国初,费墨娟,窗纱微启月光来，夜静遥闻玉笛哀。久坐不知更漏永，忽惊花影上瑶台。
和纪姑公五首 其五,清末民国初,费墨娟,莫因感慨欲悲秋，富贵如云总是浮。须要随缘随处乐，人生一世几春秋？
和人悼亡原韵三首 其一,清末民国初,费墨娟,相思何必太伤情，未了今生拟再生。自古佳人难到老，须知日月有亏盈。
和人悼亡原韵三首 其二,清末民国初,费墨娟,泪洒愁城百念灰，浮生泡影费疑猜。伤心纵有相思句，鸿雁无方到夜台。
和人悼亡原韵三首 其三,清末民国初,费墨娟,光阴弹指太匆匆，好景都教在梦中。记否画栏同倚处，数残花信几番风？
秋日病中二首 其一,清末民国初,费墨娟,药炉茶鼎任纵横，挑尽残灯到四更。着意欲眠眠不得，那堪虫语又风声？
秋日病中二首 其二,清末民国初,费墨娟,恹恹罗帐怯轻寒，肌骨消磨衣带宽。病里却无佳趣味，遣愁惟有借书看。
暮春,清末民国初,费墨娟,韶景难留独问天，更嫌连日雨绵绵。绿肥红瘦莺声老，辜负春风又一年。
闺中夜坐二首 其一,清末民国初,费墨娟,四更将尽五更催，倚枕惺松眼倦开。呼婢且将窗闭起，莫教明月入房来。
闺中夜坐二首 其二,清末民国初,费墨娟,晚烟四起夕阳沉，寂寂房栊百感侵。幸有多情惟此月，宵宵窗下伴清吟。
赠别阿兄归里(1),清末民国初,费墨娟,离情万缕与千丝，一一叮咛细记之。雁序算来惟汝长，门衰祚薄藉兄持。
立秋有感,清末民国初,费墨娟,频更暑气动葭灰，岁月如流莫挽回。嘹亮雁声寒又到，高梧叶落送秋来。
秋夜,清末民国初,费墨娟,桂花璀璨露华深，风色萧森月色沉。斜倚阑干人意倦，恼听唧唧乱虫吟。
晏起得句(1),清末民国初,费墨娟,一庭松影一窗花，香篆萦萦绕绛纱。睡起漫云天尚早，卷帘红日已西斜。
病中二首 其一,清末民国初,费墨娟,欲起披衣力不能，自欹藤枕对孤灯。万缘脱尽心如水，病里浑同入定僧。
病中二首 其二,清末民国初,费墨娟,恹恹一病总缠绵，谁把青囊妙术传。最是深宵眠不得，孤灯愁对夜如年。
重阳日和句,清末民国初,费墨娟,愧无好句和来诗，欲待吟坛一哂之。特为重阳佳节近，香醪准拟醉东篱。
雨夜偶成,清末民国初,费墨娟,银釭挑尽数更筹，窗外沉沉雨未休。裁就云笺吟好句，半挥幽思半挥愁。
雪夜偕侄女晏坐偶成,清末民国初,费墨娟,剔残案上一灯青，寒气深深雪满庭。今夜围炉人意倦，好诗吩咐读来听。
冬夜步月,清末民国初,费墨娟,漏滴铜壶夜未央，同人玩月步回廊。遍看花卉都萧瑟，独有黄花傲晚霜。
和《山行》原韵,清末民国初,费墨娟,探春端欲问梅花，信步行来日色斜。忽见炊烟深处起，始知山里有人家。
咏雪,清末民国初,费墨娟,迷离絮影漫乾坤，顷刻朱门转玉门。万里河山同一色，那分白日与黄昏。
咏种菜(1),清末民国初,费墨娟,三分鼎足未成时，谁识英雄寄迹奇？非为闭门锄菜乐，只因养晦畏曹知。
横槊吟诗(1),清末民国初,费墨娟,胜概豪情压大江，孙吴指日树旗降。谁知竟得东风便，长使曹瞒恨满腔。
七夕二首 其一,清末民国初,费墨娟,玉露零零物候秋，今宵织女会牵牛。人间无奈难抛俗，天上何须感别愁？
七夕二首 其二,清末民国初,费墨娟,长门永巷倩谁怜，遥盼君王眼欲穿。还是神仙终有福，一年一度一团圆。
吊潇湘妃子林黛玉二首(1) 其一,清末民国初,费墨娟,淡烟漠漠雨飘飘，湘馆依然事寂寥。今日芳魂何处觅？空留窗外竹萧萧。
吊潇湘妃子林黛玉二首(1) 其二,清末民国初,费墨娟,深深绿草闭重门，昔是今非总断魂。满地落花人不见，一轮明月伴黄昏。
伴梅,清末民国初,费墨娟,亭亭瘦骨傲群芳，雪压霜催更吐香。我特伴梅梅伴我，与君一味爱清凉。
春日偶成,清末民国初,费墨娟,微风轻拂绣帘开，细雨朦朦散薄埃。忙里不知春满院，桃花红过短墙来。
月夜二首 其一,清末民国初,费墨娟,微风剪剪夜生凉，最爱蔷薇一院香。闲倚栏杆人立久，忽惊月影转回廊。
月夜二首 其二,清末民国初,费墨娟,蛙鸣虫响漏迟迟，花满雕栏月满池。今夜莫辜风景好，与兄分韵各吟诗。
送大兄,清末民国初,费墨娟,十点钟残夜半时，炉香欲尽细如丝。阿兄莫话分离事，话到分离更惹悲。
即事,清末民国初,费墨娟,梧桐庭院绿阴斜，一榻轻风一枕花。幽梦欲成惊忽断，楼头鹦鹉唤煎茶。
小楼夜雨,清末民国初,费墨娟,珠帘不卷上银钩，独拥残釭坐小楼。窗外蕉声阶下雨，听来点滴在心头。
昭君怨二首 其一,清末民国初,费墨娟,堪惜惊鸿绰约容，庙堂无策拟和戎。汉家真个无男子，国事还须女子功。
昭君怨二首 其二,清末民国初,费墨娟,不怨红颜怨命穷，琵琶呜咽独悲风。那知国事颠如此，写照犹须赂画工。
宫怨,清末民国初,费墨娟,辘辘羊车梦里思，君恩莫及复何辞？禁门深锁春光老，肠断西风落叶时。
咏兰草二首 其一,清末民国初,费墨娟,也知呈彩斗春光，谷隐岩栖岁月长。羞学路旁桃李艳，一生淡素总芬芳。
咏兰草二首 其二,清末民国初,费墨娟,疏篱报道已生花，小步游观日影斜。具此孤高真品格，不从人世斗繁华。
暮春,清末民国初,费墨娟,焚香展卷乐忘机，披读黄庭懒卷帏。不是荼縻花落砚，依然还未觉春归。
采莲曲,清末民国初,费墨娟,轻舟渺渺泛斜阳，最爱风来水面香。欲折莲花还住手，恐惊花底宿鸳鸯。
薄暮独坐,清末民国初,费墨娟,秋光暗淡嫩凉天，风雨萧萧更寂然。独坐黄昏谁是伴？一龛灯火一炉烟。
花月吟,清末民国初,费墨娟,花满池塘月满栏，看花步月夜漫漫。殷勤嘱咐花同月：花莫飘零月莫残。
中秋夜,清末民国初,费墨娟,今宵明月正团栾，举酒临风独自看。为问天涯同此夜，几人愁苦几人欢？
秋日书怀二首 其一,清末民国初,费墨娟,俗情累我一生忙，磨琢身同百炼钢。何处可将幽思遣？东篱喜对菊花黄。
秋日书怀二首 其二,清末民国初,费墨娟,一腔孤愤未能消，冷看东邻兵马骄。愧我忧愁驱不尽，时生时退似江潮。
咏水仙二首 其一,清末民国初,费墨娟,素质无瑕自绝尘，生涯合在水之滨。任他魏紫姚黄艳，那及幽怀磊落身？
咏水仙二首 其二,清末民国初,费墨娟,纷纷红紫总堪夸，我独潜身在水涯。霜比姿容冰比骨，羞随群卉斗繁华。
游青龙阁偶成二首(1) 其一,清末民国初,费墨娟,为寻胜迹偶闲游，放眼风光迥不侔。到此凡机都洗尽，浑忘尘世有忧愁。
游青龙阁偶成二首(1) 其二,清末民国初,费墨娟,湖山围绕小瀛洲，不染尘氛气象幽。更上层楼高处望，绿杨一带水中浮。
秋日,清末民国初,费墨娟,六桥烟柳逐风忙，秋景萧条剧可伤。更有一番惆怅处，猿啼木落满山岗。
夏晚漫成,清末民国初,费墨娟,兰汤浴罢自从容，卸却花钿鬓影松。堂上双亲安未问，阶前独步露初浓。清风引兴琴三弄，佳句吟成酒一盅。好景欲描描不得，渐看明月照青松。
雨霁闺中见月,清末民国初,费墨娟,宿雨连宵忽放晴，闲吟诗句句刚成。萧萧露下三更转，唧唧蛩鸣四壁生。宝鼎香销人正静，珠帘钩起月初明。烧残红烛难成寐，为爱深闺夜气清。
秋夜与阿嫂论诗(1),清末民国初,费墨娟,天气阴阴不放晴，秋风飒飒嫩寒生。心闲刺绣添针巧，兴到吟诗落笔成。娇艳羞随邻伴斗，痴憨岂与俗人争？深闺知己惟阿嫂，终夜论文对短檠。
奉和弼卿夫子(1),清末民国初,费墨娟,数仞宫墙唤奈何，山鼷无腹饮长河。才惭道蕴趋庭少，诗到青莲搁笔多。霜气黄催千树橘，秋风绿褪一池荷。奎垣此夜星应聚，莫负高轩此度过。
依家大人(1) 原韵饯别弼卿夫子解馆(2),清末民国初,费墨娟,日上帘栊雪已停，冰檐残溜响咚叮。三年门馆春风久，一曲阳关别梦醒。绮阁长传名士句，彩云多傍老人星。归帆无奈留难住，珍重离筵饯醁醽。
送别弼卿夫子,清末民国初,费墨娟,骊歌一曲梦催残，忆昔程门立雪寒。问道诚时传道易，受恩深处报恩难。西风长笛离亭晚，连雨孤舟别路漫。愿得明年春讯到，再随诸弟赴骚坛。
依韵和弼卿夫子留别之作(1),清末民国初,费墨娟,一声笛破碧空烟，报道先生撤讲筵。雪意诗情黄叶地，离愁别恨白云天。席分荀令香犹渥，才愧琼莲教岂偏？安得归帆长不挂，传经绛帐自年年。
遣怀,清末民国初,费墨娟,流萤几点度帘旌，烧尽沉檀碧篆横。好句每从愁里得，幽情多向静中生。抛残画谱寻词谱，听惯虫声杂鸟声。薄暮栏杆斜倚处，清光最爱月初明。
夏夜感怀,清末民国初,费墨娟,浴罢兰汤试薄罗，妆台斜倚扫双蛾。贪看明月帘常卷，喜赋新诗墨屡磨。露湿闲阶花影重，风来别院竹声多。朱楼永夜笙歌里，可有闲情似我么？
春日寄怀阿嫂二首 其一,清末民国初,费墨娟,四面风号助啸歌，关山迢递近如何？三年归省原非早，一月离群已觉多。人为愁牵抛绣谱，诗从别后冷吟窠。几回欲寄相思字，目断天涯雁未过。
春日寄怀阿嫂二首 其二,清末民国初,费墨娟,谁家玉笛换新腔，小阁怀人意未降。览景卷帘添别恨，无言镇日盼归艭。霜凝枫叶红千树，香逗梅花白一窗。为问绿轩轩畔月，几时相照影双双？
依韵和右达十一兄(1) 呈家大人二首 其一,清末民国初,费墨娟,元亭大手绍扬雄，问字人环绛帐中。得志云龙应作雨，寄情花鸟且吟风。推敲稳识诗心细，阅历深知世事空。绮阁才疏如袜线，愧无珠玉报邮筒。
依韵和右达十一兄(1) 呈家大人二首 其二,清末民国初,费墨娟,豆花凉雨漾帘波，珠玉传来世不那。弱质自怜梅比瘦，阳春难和墨空磨。敢夸伏女经能受，转恐班门誉己阿。巴曲几番劳击赏，兰闺深处汗颜多。
秋夜,清末民国初,费墨娟,池边杨柳碧婆娑，渐觉轻寒透薄罗。依枕梦回虫语乱，卷帘风定月阴多。香销炉冷更初转，夜静秋高雁乍过。好景教人眠未得，新诗写就且长哦。
月下感怀(1),清末民国初,费墨娟,萧萧寒气逗罗裳，挑尽银釭倚竹床。倦绣转嫌春昼永，无眠翻恨夜更长。月移曲槛蔷薇动，风静疏帘豆蔻香。愧我年来忙里度，吟情大半已全荒。
秋夜偶赋,清末民国初,费墨娟,橙香阵阵逗窗纱，秋气宜人睡味嘉。好梦乍惊风过竹，疏帘半卷月当花。白添两鬓思亲老，红遍千林感物华。惆怅光阴同逝水，始知反哺不如鸦。
寄怀阿嫂,清末民国初,费墨娟,风雨萧萧昼漏迟，故园遥望路参差。离怀难遣当今日，好景空教忆昔时。窗下与君同刺绣，花前为我和新诗。别来无限相思意，特写云笺寄故知。
九日登高,清末民国初,费墨娟,紫蟹霜肥橘柚香，一年容易又重阳。登高怕作思乡赋，展卷难歌陟屺章。晚雨半帘寒乍到，西风满径菊初黄。那堪弟妹都遥隔，欲插茱萸泪两行。
步大兄原韵留别之作二首 其一,清末民国初,费墨娟,人生最苦别离难，每到临歧意更酸。百里家山心怅怅，一湖烟水路漫漫。征帆无奈催归速，逆旅淹留忍泪干。我自萧条兄莫念，且随儿女强心宽。
步大兄原韵留别之作二首 其二,清末民国初,费墨娟,双泪难支落绮筵，人生聚散总由天。久违色笑嗟身远，惯省晨昏仗汝贤。怕听阳关歌一曲，那堪别路隔三千。归帆安得长留住，尽日谈诗莫转旋。
和游士曹君原韵(1),清末民国初,费墨娟,从来磨炼出英雄，世事炎凉迥不同。萍水有谁怜季子，穷途那个饭韩公？吟成白雪思何妙，和到阳春句未功。几度挑灯频拂纸，漏声催滴响壶铜。
贺曹师母刘孺人五旬寿诞二首 其一,清末民国初,费墨娟,愧无长物祝华年，素手惟持一幅笺。白首共夸齐举案，斑衣独羡舞当筵。斟来寿酒心多歉，和到阳春句亦妍。他日芳腾兰桂馥，上林花映锦袍鲜。
贺曹师母刘孺人五旬寿诞二首 其二,清末民国初,费墨娟,从来种福在生前，玉树琼枝乐绮筵。课子断机惭我拙，延宾剪发慕君贤。杯传菊酒多添寿，膳奉萱帷善执权。一瓣心香遥拜祝，双双偕老万斯年。
和曹先生解馆之作,清末民国初,费墨娟,彩毫拈就写云笺，忽听骊歌唱绮筵。立马难留何迅速，离亭追饯总缠绵。家贫每愧斋厨淡，植薄深蒙化雨妍。安得行装他日束，传经绛帐再盘旋。
留别阿兄归里二首 其一,清末民国初,费墨娟,西风吹雁影参差，底事人间有别离？玉盏乍斟心已醉，骊歌未唱意如痴。一天烟雨归帆急，千里霜林去路迟。我欲留兄兄不住，纵留兄住不多时。
留别阿兄归里二首 其二,清末民国初,费墨娟,纵留兄住不多时，强整离筵进酒卮。聚首才歌棠棣句，牵衣又唱渭城诗。风尘落寞凭谁识？世路崎岖要自知。我是男儿当奋志，与君扶困亦扶危。
饯别步大兄原韵,清末民国初,费墨娟,一曲骊歌酒一觞，年年攀折恨垂杨。匆匆归棹随流水，脉脉愁怀对夕阳。霜逼秋深山落木，寒催风急雁分行。临歧不忍轻垂泪，恐惹阿兄更断肠。
花月吟二首 其一,清末民国初,费墨娟,人生莫负好花天，月下闲吟兴悄然。几度看花花灼灼，者番步月月娟娟。年年但愿花容艳，夜夜常陪月色妍。安得花开明月在，与花同醉月同眠。
花月吟二首 其二,清末民国初,费墨娟,遣闷花前一曲琴，且邀明月结同心。惜花惟与花同醉，爱月长陪月共吟。花若有情花莫谢，月如无恨月休沉。栽花玩月平生志，负月抛花憾更深。
秋夜即景,清末民国初,费墨娟,长空飞雁影漫漫，辗转无聊怯夜寒。半壁虫吟斜月冷，一炉香袅篆烟残。多因遣闷常贪醉，每为携琴独倚栏。寂寂深闺知己少，高山流水向谁弹？
哭阿嫂,清末民国初,费墨娟,絮果难参欲问天，聪明底易损华年？琴书冷落人何在？针线萧疏事可怜。昔日唱酬常入梦，今生聚会已无缘。几回恍惚犹寻觅，未解黄泉路几千。
送国瑞侄女,清末民国初,费墨娟,床联风雨喜同心，数载相依直到今。绣凤窗前陪昼永，吟诗灯下伴更深。黯然折柳情难尽，行矣临歧泪满襟。从此知音人远隔，高山流水冷瑶琴。
寄怀十四嫂,清末民国初,费墨娟,邂逅逢君恨已迟，相依无奈又相离。花前望断三更月，窗下抛残一局棋。缥缈云山空有梦，缠绵情绪只凭诗。何时下榻深闺里，剪烛西楼醉酒卮？
春日自感,清末民国初,费墨娟,韶光荏苒又经过，顾我依然可奈何？一世盛衰原梦幻，此生意气已消磨。啼残杜宇愁春去，落尽棠梨厌雨多。常叹深闺同调少，几回遣闷自吟哦。
落花有感,清末民国初,费墨娟,惆怅连宵雨并风，飞花逐水任西东。飘摇荒道残阳里，点染疏窗晓雾中。大抵荣枯关气数，莫将零落怨天公。古来英杰知多少，一样沉沦与尔同。
重阳自感兼哭阿嫂,清末民国初,费墨娟,萧萧疏雨度重阳，抚景无聊觉昼长。半世因循缘病累，一生辛苦为书忙。人情冷暖多增感，世事沧桑易惹伤。知己可怜零落尽，不堪回首少年场。
秋夜即事,清末民国初,费墨娟,红烛高烧夜未央，鸭炉篆尽又添香。贪拈彩笔描新画，忘拔金钿卸晚妆。虫语凄清风萧飒，砧声断续月昏黄。幽怀耿耿难成寐，细数铜壶觉漏长。
代外子和胡茂才(1) 二首 其一,清末民国初,费墨娟,几番自问愧才疏，青眼多蒙惠启予。一夕床联樽倒后，半窗风定月来初。琴书啸傲襟怀阔，诗酒缠绵意趣舒。况复阳春难续和，吟情大抵已无馀。
代外子和胡茂才(1) 二首 其二,清末民国初,费墨娟,与君情意总缠绵，促膝倾谈夜不眠。煮酒好邀三径月，煎茶每共五更天。何期风笛离亭外，难挽行骢古驿前。他日高轩频过我，休教忘却旧因缘。
春晚经故园,清末民国初,费墨娟,鲁殿岿然尚在东，归来有客感无穷。楼台寂寞悲歌里，人事飘零感泣中。一径苍苔飞絮影，半窗啼鸟落花风。多情独有梁间燕，婉转呢喃恋故宫。
丁酉(1) 冬饯别黄星臣夫子(2) 解馆二首 其一,清末民国初,费墨娟,久费栽培托彼苍，痴顽阿弟愧王郎。寒冲庾岭梅初放，霜逼疏林橘已黄。诗思宛同云水淡，离情更比海天长。匆匆归计难留住，珍重长亭酒一觞。
丁酉(1) 冬饯别黄星臣夫子(2) 解馆二首 其二,清末民国初,费墨娟,听唱骊歌自觉痴，先生底事说归期？两年就馆恩何重，一别登程会更迟。海内争传惊座句，闺中强赋送行诗。明年上苑花如锦，宴赴琼林酒数卮。
冬日,清末民国初,费墨娟,百事萦心岁暮时，朔风飒飒雨如丝。人因惜静吟都减，帘畏侵寒卷故迟。多病有方聊可治，长贫无术总难医。近来觅得消愁法，一部南华一卷诗。
留别四弟,清末民国初,费墨娟,怕折河梁柳一枝，匆匆无计阻归期。魂销驿路难留际，肠断歧头欲别时。先志久湮弟确继，青春不再汝须知。他年浪好乘风破，早报佳音慰我思。
答胡茂才二首 其一,清末民国初,费墨娟,先生学不让人先，压倒文坛翰墨筵。潇洒琴书忘俗虑，优游山水结诗缘。雕龙文笔追前辈，吐凤才情出少年。他日春风看及第，锦标夺得姓名传。
答胡茂才二首 其二,清末民国初,费墨娟,阳春一曲唱当筵，真个清新别样妍。盥手不辞千遍读，惊心因废五更眠。才高更出苏韩上，学富堪夸李杜先。愧我今生闺阁里，难搴绛帐执吟鞭。
和陈怡萱女史《秋柳》原韵六首(1) 其一,清末民国初,费墨娟,玉关寂寞断吟魂，飒飒西风自掩门。罗帐梦回留倩影，瑶阶月上认啼痕。湿云暗淡迷深院，疏雨霏微织远村。婿不封侯秋又老，离怀别绪共谁论？
和陈怡萱女史《秋柳》原韵六首(1) 其二,清末民国初,费墨娟,弱质亭亭怯晓霜，那堪飘泊在寒塘。曾教眉黛窥双镜，剩得云罗贮一箱。三月烟花成幻影，六朝金粉怅君王。道旁欲问前情绪，遥指斜阳十里坊。
和陈怡萱女史《秋柳》原韵六首(1) 其三,清末民国初,费墨娟,萧瑟三秋冷拂衣，重来香国景殊非。荒凉汉苑青初减，零落隋堤绿正稀。别恨万端随水逝，游丝千缕逐风飞。此身未必甘憔悴，欲盼春回愿岂违？
和陈怡萱女史《秋柳》原韵六首(1) 其四,清末民国初,费墨娟,条垂大道自生怜，历尽风霜锁谨严。长为别离情缱绻，漫因零落意缠绵。秋怀无奈悲今日，春景何堪忆往年。多少天涯憔悴客，闲愁应锁灞桥边。
和陈怡萱女史《秋柳》原韵六首(1) 其五,清末民国初,费墨娟,纤腰瘦尽减罗衣，转瞬而今景物非。断续砧敲明月冷，凄清虫语晓星稀。烟横古木疑云护，风卷残丝若絮飞。惆怅玉关秋已老，红芳绿晕久相违。
和陈怡萱女史《秋柳》原韵六首(1) 其六,清末民国初,费墨娟,黛眉消尽倩谁怜，摇曳西风绾暮烟。几欲随君姿态袅，那堪催我恨愁绵。阳关唱罢思千里，汉苑春残又一年。且待来时消息好，青光点染画桥边。
思乡,清末民国初,费墨娟,满腹牢骚暗自伤，燕云吴树路茫茫。思亲步月常流泪，忆弟看花总断肠。音信久稀鸿迹杳，家山远隔别情长。何时得叙天伦乐，把酒西园话石床？
春日有感,清末民国初,费墨娟,一番新雨长兰芽，春到人间万物华。愁里看书消岁月，闲来吟句作生涯。风波惯历凭他起，宝贵无求任世夸。性僻只因难入俗，那堪贫病又交加？
暮春抒怀,清末民国初,费墨娟,九十韶光一掷梭，那堪春色又蹉跎？却无乐地消愁癖，剩有残书遣病魔。几树绿杨啼鸟急，满庭红雨落花多。东皇惆怅难留住，顿冷吟窠懒细哦。
春日寄怀外子,清末民国初,费墨娟,吴山楚水怅遥天，况复鱼沉雁杳然。别后栏杆闲夜月，近来云鬓弃金钿。愁多不织机中锦，期爽难占囊内钱。家计纷纭儿女弱，问君何日买归船？
留别阿弟,清末民国初,费墨娟,风笛声声咽别离，归装欲整又迟迟。五云胪唱知何日，一雁南飞正此时。冰雪聪明休堕落，诗书门第要撑持。临歧漫折长堤柳，断尽柔肠是此丝。
和佘孝廉宗裕原韵二首 其一,清末民国初,费墨娟,乾坤独得气之清，字字珠玑落笔成。赋就鹿鸣夸玉振，采来骕颌作金声。千般灵秀江山毓，万丈风华日月争。安得高轩频过我，心香瓣瓣祝先生。
和佘孝廉宗裕原韵二首 其二,清末民国初,费墨娟,冠盖文章绝世姿，优游何处不相宜？仙舟雉水浮来逸，乌帽龙山醉后思。豹仅半斑窥未足，貂惭两尾续尤迟。乘风破浪非无志，但恨今生是女儿。
送四弟归里,清末民国初,费墨娟,邮亭珍重醉金樽，无限离情不忍论。玉笛数声惊断雁，骊歌一曲感哀猿。孤帆远影随流水，黄叶西风下晚村。临别一言应记取：萱帏代我奉晨昏。
花月,清末民国初,费墨娟,花围曲槛月当天，惜月怜花夜未眠。月下看花花更艳，花前赏月月增妍。好乘月色评花谱，疑有花香上月弦。愿得月圆花不谢，和花和月度流年。
夏夜与大兄话别,清末民国初,费墨娟,欲留无计泪盈盈，絮语缠绵到几更。点点流萤穿户版，纤纤凉月漾帘旌。愁怀莫遣空怜我，离恨难消每送兄。有酒今宵须尽醉，明朝相忆隔山城。
夏日即景,清末民国初,费墨娟,桐影松阴拂簟凉，逍遥随分度时光。一庭修竹生清籁，半亩新荷吐暗香。剖瓮自斟新酿酒，呼僮且扫旧吟床。安居一世贫无虑，何用仙人辟谷方。
述怀三首 其一,清末民国初,费墨娟,俗虑多多累我忙，诗书文字已全荒。羞随邻女夸娇艳，懒向旁人说短长。历遍尘途知险阻，尝深世味感炎凉。闲愁满抱凭谁遣，听雨看花倚石床。
述怀三首 其二,清末民国初,费墨娟,珠箔银钩卷画堂，年来抛负好韶光。雨添芳草沿阶绿，风送幽花隔院香。残绣未完嫌日短，新诗细咏喜更长。自嗟尘网牢人甚，安得浮家一苇航？
述怀三首 其三,清末民国初,费墨娟,幽怀潇洒恼纷争，尽日帘垂爱景清。书画堪依怡夙志，米盐无奈累浮生。高人邀月金樽醉，逸士临风玉笛横。此福何年修得到，永抛今昔不平情！
新秋有感二首 其一,清末民国初,费墨娟,一身憔悴倚高楼，冷暖人情懒应酬。总觉幽怀如止水，常怀归思怕新秋。砧声烟外催何急，笛韵风前兴最悠。安得俗缘抛却尽，名山大泽任遨游！
新秋有感二首 其二,清末民国初,费墨娟,韶光转瞬又新秋，暑退凉生到处幽。每恨病多难出户，只缘骨傲不随流。药炉经卷消长昼，琴韵书声伴小楼。识得红尘原是梦，此生名利懒为谋。
秋夜,清末民国初,费墨娟,秋光萧瑟亦心安，挑尽银釭到夜阑。唧唧虫声鸣石砌，沉沉花影压雕栏。人因病久寒先觉，诗为愁多句更酸。遣闷呼童携酒盏，自斟自饮自寻欢。
七夕二首 其一,清末民国初,费墨娟,月钩斜上夜迢迢，瓜果当筵冷露飘。天为佳期长玉漏，人传绮语度银桥。一年离别情难尽，片刻团圆恨亦消。底事神仙难免俗，也同儿女赋桃夭？
七夕二首 其二,清末民国初,费墨娟,更深女伴好相邀，争说双星会鹊桥。风逼画栏纤月落，露侵罗袂彩云飘。休言愁恨成千古，犹得欢娱此一宵。人世可怜零落后，茫茫何处赋大招？
秋夜不寐二首 其一,清末民国初,费墨娟,惆怅光阴指一弹，卷帘枫叶又飘丹。香消猊鼎烟犹袅，酒热银铛漏已残。几阵雁声惊短梦，一庭花影上朱栏。披衣起步荒园里，风静枝头露未干。
秋夜不寐二首 其二,清末民国初,费墨娟,连朝暑气已全收，转瞬驹光不可留。篱菊花开知换节，庭梧叶落又临秋。真情伤我惟离别，俗事劳人是应酬。况值沧桑今世局，我心日日只萦愁。
和陈怡萱女史忆梅原韵二首 其一,清末民国初,费墨娟,去年离别陇头东，芳信而今总未通。玉萼应开冰雪里，香魂常驻水云中。灞桥吟兴豪犹在，庾岭行踪梦已空。不识窗前春到否，江南江北问飞鸿。
和陈怡萱女史忆梅原韵二首 其二,清末民国初,费墨娟,几度相思系梦魂，黄昏伫立倚柴门。月明深院怜清影，香断孤山认旧痕。独有寒枝依曲槛，却无芳讯到荒园。信知鹤亦添惆怅，尔我幽怀孰共论？
和陈怡萱女史冬兴原韵四首 其一,清末民国初,费墨娟,纵观世界起长愁，物换星移恨且悠。便是有心多感慨，那堪开口问沉浮？茫茫大陆如棋局，耿耿私怀抱杞忧。理乱不闻时不晓，闲情让与水中鸥。
和陈怡萱女史冬兴原韵四首 其二,清末民国初,费墨娟,千林落叶舞婆娑，冬景无聊可奈何？几处冰花摧草木，数声腊鼓动星河。避寒今我常垂幕，为国谁人肯执戈？天子无愁终有福，承平转瞬播讴歌。
和陈怡萱女史冬兴原韵四首 其三,清末民国初,费墨娟,难将消长问阳阴，举目金瓯感莫禁。除弊恨无三尺剑，纾怀聊借一张琴。普天谁献平戎策，绮阁犹怀报国心。身是女流空有志，出师二表且长吟。
和陈怡萱女史冬兴原韵四首 其四,清末民国初,费墨娟,韶光弹指岁将阑，霜染枫林树树丹。梅影参差分外瘦，竹枝黯淡个中寒。数行锦字传来易，一曲阳春和到难。安得湖山佳胜地，与君事业寄鱼竿。
秋日遣怀,清末民国初,费墨娟,消磨气概鬓成丝，况遇年荒岁歉时。积恨已深何日遣？怀愁难诉别人知。携壶漫醉将完酒，搦管闲抄未定诗。愧我御穷无善策，典衣卖画强支持。
秋日漫题,清末民国初,费墨娟,年荒莫谓少馀资，蔬水家风乐自宜。破倦拂笺临晋帖，消闲倚枕诵唐诗。向人羞说愁盐米，任命何须问筮龟。且喜一窗秋色好，橙香橘绿菊黄时。
重阳叠韵(1) 二首 其一,清末民国初,费墨娟,光阴虚度几重阳，历历回思付故乡。霜逼枫林千树赤，风催菊蕊一篱黄。诗情不管人情乱，游兴聊同酒兴狂。此日登高临绝顶，尘寰俗虑已全忘。
重阳叠韵(1) 二首 其二,清末民国初,费墨娟,一天秋讯又重阳，无限羁愁客念乡。满径翻飞枫叶赤，半篱灿烂菊花黄。白衣送酒人何在，乌帽随风兴太狂。折得茱萸频眺望，家山故事未能忘。
重九和韵,清末民国初,费墨娟,登高纵览蹑龙岗，到此开怀万虑忘。胜地清游嫌日短，芳辰雅会寄情长。千林红叶堪描画，三径黄花可泛觞。愧我才疏如袜线，强承佳韵报诗囊。
吊武候,清末民国初,费墨娟,灭魏吞吴志岂灰，此身本为报恩来。可怜天定三分国，空负先生盖世才。两代忠勤难尽述，千秋想象不胜哀。中原恢复成虚愿，长使英雄泪满腮。
送阿兄归里,清末民国初,费墨娟,话到归期百感煎，欲留无计意缠绵。魂销玉笛离亭外，泪洒孤帆古渡前。飒飒西风黄叶地，蒙蒙寒雨暗云天。不知此别何时会，目断乡山隔野烟。
春草,清末民国初,费墨娟,光阴荏苒似飞梭，草色青青又满坡。梦绕池塘春独早，雨侵庭院绿偏多。一群飞鸟撩黄犊，几处轻烟拥翠螺。到眼无非生意趣，为谁南浦唱离歌？
次韵书怀(1),清末民国初,费墨娟,细雨斜风薄暮天，帘垂四面景萧然。案头旧卷长为伴，身外浮名素不牵。饱读书时方免俗，无求人处即为仙。年来更觉疏慵甚，万事让他一着先。
次韵《苦雨》,清末民国初,费墨娟,檐前时听雨声喧，尽日萧条自掩门。岸柳垂眉含恨态，庭花掩面尽啼痕。西窗谁共巴山话，南浦频消旅客魂。幸有阳春来惠我，焚香细读细评论。
春日遣兴,清末民国初,费墨娟,声声鸿雁唳空虚，疾疾光阴等隙驹。窗外惊闻梧叶落，镜中愁见鬓丝疏。积来阿堵缘沽酒，欲典春衣为买书。醉后行吟堪遣兴，利名心事早消除。
吊韦生秋痕,清末民国初,费墨娟,名士风流信不讹，当年意气已消磨。漫怜翠袖清才少，更惜红颜薄命多。花月姻缘情不尽，英雄儿女恨如何？吊君幽愤千秋在，目击心伤慷慨歌。
重阳有感二首 其一,清末民国初,费墨娟,韶光荏苒太匆忙，佳节无聊觉昼长。戏马雄风今忆项，落霞绮赋昔怀王。枫留残叶千林赤，菊绽奇葩一径黄。此日茱萸人插尽，凝情骨肉怅他乡。
重阳有感二首 其二,清末民国初,费墨娟,满帘秋色总凄其，堤柳飘摇黯淡姿。遣兴朗吟枫落句，衔杯聊咏菊开诗。题糕盛事追前辈，赐橘荣恩感昔时。欲陟高岗频眺望，那堪佳节雨如丝？
读《钧天乐》传奇(1) 吊古,清末民国初,费墨娟,珠联璧合总蹉跎，红袖青衫困网罗。欲问彩云何处散，那堪好事几回磨？怀才不遇嗟埋没，有貌无缘叹坎坷。举首问天天不语，读书每叹苦人多。
登天台山感赋,清末民国初,费墨娟,久闻福地最清幽，何幸登临此处游。四面湖山来眼底，一天风月会心头。茫茫尘世浑如梦，渺渺江流总似浮。更有消愁驱俗处，数声清磬入帘钩。
四弟久客台州,清末民国初,费墨娟,天涯何日返征轮？落寞风尘困客身。思渴梦魂忘道远，离多骨肉见真情。怜亲衰老违甘旨，忆弟飘零历苦辛。逆旅寒温谁护惜？几回翘首泪沾巾。
咏柳絮,清末民国初,费墨娟,可怜荡漾满长空，欲把愁心问碧穹。凝雪妆成肌洁白，飞霜巧夺玉玲珑。轻盈曲径风回里，点缀疏窗月照中。一样灵根何堕落？深惭翠柏与苍松。
暮春二首 其一,清末民国初,费墨娟,鬓丝零落志消磨，一任年华去似梭。心乱那堪飞絮乱，愁多况值落花多。茫茫尘世谁同调？寂寂兰闺独异科。赖有琴书能度日，炉香袅袅伴吟哦。
暮春二首 其二,清末民国初,费墨娟,炉香袅袅伴吟哦，静对琴樽醉后歌。故故穿帘怜燕子，喃喃学语恼鹦哥。双眉莫展因愁锁，素志难酬奈命何？未忍春残今欲送，双双蜂蝶别情多。
夜坐,清末民国初,费墨娟,炉香欲尽细如丝，几度孤吟得句迟。满院花阴人静后，半窗月色乌啼时。胸中郁结谁能释？世上炎凉我自知。长啸一声歌一阕，卷帘风定夜凄其。
自感,清末民国初,费墨娟,今生命薄总难由，万种忧愁付笔头。回首那堪寻旧迹，惊心况复又新秋。百年人事如花谢，一代光阴似水流。举目不禁身世感，凝妆最怕上高楼。
秋夜不寐,清末民国初,费墨娟,鼍更几转夜漫漫，欲睡难眠倚画栏。月色凄清风色冷，砧声断续雁声寒。霜凝重瓦连天白，叶落空庭满地丹。我怕深秋秋怕我，拈毫相对早心酸。
咏白菊,清末民国初,费墨娟,亭亭独立暮云隈，幽艳宜人实快哉。傲骨不妨霜力压，孤标偏向冷时开。生来黯淡成清品，洗尽繁华脱俗胎。百卉争先怜尔后，让他梅萼占春魁。
和人《赏菊》原韵,清末民国初,费墨娟,佳种传来栗里旁，宜人雅艳费评量。月明栏畔留清影，霜冷篱边锁淡香。羞比夭桃迷蝶子，岂随几卉媚蜂王？孤标不问春消息，独傲三秋晚节芳。
感时,清末民国初,费墨娟,举国悠悠似梦萦，潮流震撼我心惊。铜驼伏地空悲涕，铁骑连天正竞争。宝剑无权休起舞，唾壶有口向谁鸣？那堪堕落旁观派，胜负随人了一枰。
病中口占三首 其一,清末民国初,费墨娟,房栊寂寂闭西风，搜尽青囊百虑空。卷幔怕看秋露白，展眸愁对夜灯红。一窗疏雨凄凉里，满室药香暗淡中。抚景更添人缱绻，还依旧韵倚楼东。
病中口占三首 其二,清末民国初,费墨娟,鲤鱼风起怯轻罗，太息光阴病里过。三径菊花开灿烂，满阶梧叶乱婆娑。人如秋柳形还瘦，心似春蚕绪更多。底事俗缘难遣去，一身无奈苦愁何？
病中口占三首 其三,清末民国初,费墨娟,珠廉不卷怯秋风，弱质何堪病屡攻？云髻懒添双鬓绿，玉钗剔尽一灯红。光阴荏苒愁城里，岁月消磨药碗中。最是夜来眠不得，拥衾怕听雨叮咚。
冬夜书怀,清末民国初,费墨娟,猊鼎香残一篆横，谯楼鼓响报三更。寒生绮阁霜初下，风卷湘帘月正明。叶落好看梅影瘦，夜阑时听雁声清。无端触景翻成感，世事如波总不平。
重阳日和韵,清末民国初,费墨娟,西风憔悴满池莲，众绿而今已寂然。处处砧声敲木落，纷纷虫语报秋先。偷闲种竹娱清品，解郁观花断俗缘。佳节阳春传一曲，勉成巴调执吟鞭。
答大兄悼外子原韵三首(1) 其一,清末民国初,费墨娟,从兹已作未亡人，抚景安能不怆神？无奈瑟琴成永诀，聊随儿女自相亲。支持内外愁今日，遭受冰霜怨此身。惟领阿兄佳句慰，强培兰桂满庭春。
答大兄悼外子原韵三首(1) 其二,清末民国初,费墨娟,前因排定莫因人，历历回思更惨神。冥路无门难问信，夜台有梦可相亲。持家课子终夫志，背义贪生恨此身。但愿精灵犹宛在，暗培兰桂满庭春。
答大兄悼外子原韵三首(1) 其三,清末民国初,费墨娟,柏舟苦操有谁知，婚嫁纲维我独持。意绪乱同麻万绪，心丝纷若藕千丝。要将家振应怀志，欲望夫归未有期。今日可怜中道别，惟祈来世永相随。
自悼,清末民国初,费墨娟,心类冰泉万念休，垂帘镇日泪双流。身如病骥愁长道，人似寒蝉怯早秋。恨海莫填天莫补，前因难问命难由。一腔孤愤凭谁诉？觅句拈毫自写忧。
雁声,清末民国初,费墨娟,长空飞渡影漫漫，五夜哀号晓梦残。整阵凄清同铗鼓，书天嘹亮叶笙弹。风回烟渚催砧急，霜冷汀洲唳月寒。惟嘱莫教楼畔过，有人闻尔惹心酸。
春夜偶成,清末民国初,费墨娟,节序频更冬复春，懒将结局问来因。人情如路须防险，骨肉临财也不亲。一榻清风消积虑，半轮明月认前身。漫云绮阁无同调，花作良朋鸟作邻。
暮春,清末民国初,费墨娟,出世无非造孽身，人情反覆总无真。时翻画谱消愁境，长闭柴门避俗尘。冷淡合凭梅作伴，清幽喜与月为邻。韶光迅速真如电，才接春来又送春。
咏竹夫人(1),清末民国初,费墨娟,本来素质是喗筼筜，流落人间七宝床。但愿郎心坚似铁，应怜妾命薄如霜。抱来能解深宵热，睡去同分午夜凉。漫道秋风传信至，生来有节惯空房。
秋夕书怀,清末民国初,费墨娟,万籁无声更漏徐，有怀尘俗感难除。人情反复知交少，世路崎岖问答疏。红遍枫林霜落后，白摇芦渚雁来初。因循太息时光晚，故我依然闭户居。
冬日遣怀,清末民国初,费墨娟,太息光阴付子虚，埋名兰室索然居。篱边菊傲风情冷，岭上梅开雪意舒。除恨欲挥三尺剑，感时懒读五车书。尽删万种牢愁事，心似冰壶总澹如。
己酉冬赴鄂城舟中即景(1),清末民国初,费墨娟,轻舟飞渡楚江隈，霜染枫林夹岸陪。帆影遥从窗外过，涛声时向枕边来。盘桓画槛安如屋，旋转蒸轮响似雷。最爱月明高处望，滔滔银浪万花开。
次韵大兄考罢归里(1),清末民国初,费墨娟,暑往寒来疾似梭，闲中岁月易蹉跎。兰生幽谷人知少，骥伏空槽我慨多。佳句离情传纸笔，素怀英气壮山河。从来豪杰成名晚，归向芸窗再琢磨。
寒夜不寐,清末民国初,费墨娟,雪舞寒催岁暮天，梅花与我两忘眠。枕边苦觅鸳鸯句，囊内愁无子母钱。竹牖敲残风入幕，油灯剔尽夜如年。纱窗渐白浑疑晓，忘却银光正满天。
暮春,清末民国初,费墨娟,连日轻寒上袷衣，开残婪尾惜芳菲。荷池波动知风过，竹牖帘开待燕归。佳句偶从花下得，好春多向雨中违。小园何事关心甚？只恐红稀绿转肥。
感时二首 其一,清末民国初,费墨娟,鹰瞵鹗视万千端，敌忾无方泪不干。破闷对花常酌酒，遣愁依月独凭栏。桃源仙境难重觅，棘地铜驼未忍看。际此苍茫身世感，且挥琴韵强心宽。
感时二首 其二,清末民国初,费墨娟,戎马关山易惹愁，安眠无虑让沙鸥。偷闲且种兰三径，赏景惟窥月一楼。世事风潮何日净，尘寰俗务几时休。不如匿迹烟波里，泛宅浮家在钓舟。
叠《山居》原韵,清末民国初,费墨娟,长诵金刚般若经，逍遥物外养虚灵。居因近竹心无俗，性喜培花手不停。细草作裀流作枕，远山为户石为屏。松林反照天然画，一路樵歌醉后听。
春日闲居,清末民国初,费墨娟,删除名利意何如，常爱清幽学隐居。隔院桃花红入砚，压檐竹叶绿侵庐。忘机静对枝头鸟，有味堪亲架上书。薄暮偶来溪畔立，风吹萍散数游鱼。
读绮怀诗(1) 步原韵二首 其一,清末民国初,费墨娟,檀板歌场忆昔年，鸾飘凤泊总凄然。从来花月多增感，但作鸳鸯即是仙。万种牢愁传彩笔，数行别意写云笺。珠联璧合成虚愿，炼石终难补恨天。
读绮怀诗(1) 步原韵二首 其二,清末民国初,费墨娟,半生漂泊感飞蓬，无定行踪只任风。回首已非芳草绿，惊心又见石榴红。巫峰泪滴都为雨，银汉魂销欲化虹。读罢佳人才子句，和成一曲未能工。
书感,清末民国初,费墨娟,炉香经卷伴清幽，长闭柴门避酢酬。识得繁华原梦幻，看来身世等云浮。无聊敲句寻生趣，着意看花遣宿愁。最爱闲庭风吹柳，一弯眉月挂楼头。
幽居,清末民国初,费墨娟,删除名利莫相牵，静坐深闺学参禅。翠竹敲窗风入幕，绿蕉当户雨馀天。调疴累用将军药，沽酒愁无子母钱。聊取七弦弹一曲，泠泠古调欲成仙。
咏白梅,清末民国初,费墨娟,袅袅西风月色昏，横斜疏影映柴门。霜为肌肤冰为骨，雪作襟怀玉作魂。雅淡岂同庸富贵，孤高懒与众寒温。桃红柳绿休夸艳，独让琼瑶自一村。
咏绿珠(1),清末民国初,费墨娟,须眉志气女儿身，一死聊酬石季伦。矢志不从欺世贼，舍身甘作坠楼人。落花含泪飘金谷，芳魄凝眸望玉津。莫道流光千岁过，至今青史有馀春。
秋日舟泊青龙阁二首(1) 其一,清末民国初,费墨娟,一叶轻帆带薄凉，闲游却爱水之乡。绿杨阴里闻僧话，红蓼滩边泊客航。久慕清幽才到此，方知淡雅果非常。凭栏远眺浑忘返，梵磬声中已夕阳。
秋日舟泊青龙阁二首(1) 其二,清末民国初,费墨娟,青龙阁上任遨游，四面风光画里收。鱼艇往来喧晚市，雁声嘹亮起汀洲。一湖秋水明如镜，两岸垂杨翠欲流。他日兰房归去后，也应魂梦恋清幽。
送大姊还家,清末民国初,费墨娟,何堪分袂夕阳斜，雉水金湖别路赊。检点归航心似箭，安排行李泪如麻。寂寥篱下孩儿菊，冷落庭前姊妹花。愿得东风解人意，片帆留住不还家。
冬日即事,清末民国初,费墨娟,彤云密布压前檐，寒气侵人晚更添。亚字栏边风瑟瑟，梅花窗外雨纤纤。漫因避客常扃户，每为留香不卷帘。兀坐黄昏谁与语？短檠相对读华严。
登天台山,清末民国初,费墨娟,层峦耸翠接云中，俗虑消除眼界空。竹茂风和真福地，水流人静是禅宫。迢迢岭树笼烟碧，叠叠山花映日红。尘梦依稀惊欲断，一声清磬一声钟。
夏夜感时（叠尧儿(1) 原韵）,清末民国初,费墨娟,漏滴铜壶近四更，月华冷淡夜凄清。当阶萤火低回乱，绕屋虫声断续鸣。常叹神州多劫难，有怀时局似残枰。近来每问兴亡事，难任伤心念众生。
冬夜,清末民国初,费墨娟,入夜轻寒渐觉加，霏微凉露湿窗纱。雁声嘹亮砧声急，梅影参差竹影斜。半幅云笺抄旧句，一炉松火煮新茶。此中何物多清趣？几缕炉烟篆月华。
思亲,清末民国初,费墨娟,恨我心何忍，抛离白发亲。一年春又尽，犹作未归人。
见乡试中举(1) 名录口占(2),清末民国初,费墨娟,一纸题名录，明明认得真。自怜闺阁里，有志未能伸。
送别二首 其一,清末民国初,费墨娟,情重难分手，天寒况路遥。骊歌犹未歇，不觉已魂销。
送别二首 其二,清末民国初,费墨娟,宝鸭香烧尽，寒风四面撞。思君眠不得，无语对银釭。
送阿兄,清末民国初,费墨娟,无计留兄住，深宵不忍眠。离情难尽诉，别泪洒襟前。
病后得句,清末民国初,费墨娟,晓对菱花镜，容光瘦几多？生来原弱质，小病不胜磨。
送别阿姊（集句）,清末民国初,费墨娟,忍泪独含情，归舟一叶轻。送君还旧府，喜鹊近家迎。
怀国瑞侄女（集句）,清末民国初,费墨娟,通宵寐不成，寂寂曙风生。空馆相思夜，寒猿断续声。
落花,清末民国初,费墨娟,风雨将春送，残红满砌台。多情双燕子，衔入绣帘来。
冬夜看月,清末民国初,费墨娟,细听冰檐下，迎风铁马敲。卷帘人乍起，纤月挂梅梢。
病中得句,清末民国初,费墨娟,强起临窗坐，腰肢减瘦多。妆成怜腕弱，无力画双蛾。
思乡,清末民国初,费墨娟,欲把家书写，拈毫忍泪干。离情都怕诉，一概报平安。
思乡（云句）,清末民国初,费墨娟,迢递关山隔，家音久未通。故园何日返，绕膝话离衷？
寄情阿嫂(1),清末民国初,费墨娟,才华迥出群，咏絮继清芬。疏懒深惭我，聪明独羡君。承欢能解意，绕膝喜能文。一管丹青笔，谁如女右军？
寄蕲春陈怡萱女史三首 其一,清末民国初,费墨娟,奉读阳春调，闻名怅隔天。三生空有梦，一面竟无缘。纸短情难尽，书成雁代传。迢迢江水阔，目断楚云边。
寄蕲春陈怡萱女史三首 其二,清末民国初,费墨娟,福慧双修得，云泥怅隔天。班荆辜夙愿，流水悟前缘。鸡黍何年约？芝兰有梦传。明月楚天碧，幽思总无边。
寄蕲春陈怡萱女史三首 其三,清末民国初,费墨娟,无限榛苓感，迢迢各一天。鱼雁能往返，诗书结因缘。锦字蒙频寄，芳名已盛传。声闻人不见，目断白云边。
寄陈怡萱女史,清末民国初,费墨娟,愧我雕虫技，深蒙汝不嫌。诗才无日进，别恨逐时添。穷达皆关数，荣枯岂问天？敢将心里事，遥寄与君瞻。
答陈怡萱女史依原韵三首 其一,清末民国初,费墨娟,懒问荣枯事，红尘困此身。琴书聊作伴，花月且为邻。性僻难随俗，愁多易损神。深闺弹一曲，遥寄赏音人。
答陈怡萱女史依原韵三首 其二,清末民国初,费墨娟,搦得如花管，何妨是女身？琴书伴永昼，风月有芳邻。谊缔三生幸，交联一片神。愿添双羽翼，飞傍有情人。
答陈怡萱女史依原韵三首 其三,清末民国初,费墨娟,瑶篇尝寄我，捧读已忘身。思渴频劳梦，情深愿结邻。临风增别感，对月想丰神。一片殷勤意，迢迢报故人。
闲中口占,清末民国初,费墨娟,俗务终无了，偷闲手自叉。呼儿勤习字，课女学描花。但得团栾乐，何忧岁月赊。迢迢清昼永，拨火且烹茶。
春夜漫兴,清末民国初,费墨娟,悄立妆台下，孤灯照影双。惜花常卷幕，延月不关窗。遣闷挥银拨，寻诗倒玉缸。清音天外度，知是晓钟撞。
夜坐得句(1),清末民国初,费墨娟,深闺无一事，夜坐喜春晴。笔秃诗犹健，灯残月尚明。半帘新月色，四壁乱虫声。遮莫难成寐，荒鸡几处鸣。
新秋晚眺,清末民国初,费墨娟,散步荒郊外，凝眸日色昏。船归红蓼岸，烟锁绿杨村。驱犊童横笛，呼鸡妇倚门。天如人意活，新月似眉痕。
隐士,清末民国初,费墨娟,富贵多忧辱，何如独乐天？花阴看睡蝶，竹径听流泉。汉魏知何代？巢由尚有缘。岁寒梅蕊发，有鹤到林前。
遣怀,清末民国初,费墨娟,贫甚真如病，良方莫可医。扫愁聊种竹，却闷且吟诗。骄傲难随俗，疏慵不入时。柴门终日闭，惟与睡相宜。
夜坐,清末民国初,费墨娟,悄把湘帘下，无聊倚竹床。敲诗嫌韵险，拥卷爱宵长。细拨灰馀火，重添篆尽香。蕉窗风雨急，抚景倍凄凉。
闲吟,清末民国初,费墨娟,地僻无多事，消闲漫解嘲。描花呼女绣，得句命儿抄。盐米虽难遣，琴书岂可抛？喜看芳信报，春色上梅梢。
秋夜不寐,清末民国初,费墨娟,宝鸭香销尽，凉风透绛纱。吟诗聊解闷，汲水且烹茶。夜静虫声急，秋高雁阵斜。幽思清彻骨，杯酒暖唇牙。
病中得句二首 其一,清末民国初,费墨娟,寂寂门常掩，悠悠夜似年。头如山岳重，心若茧丝缠。断续嫌钟急，滂沱恨雨颠。谁人推国手，来解劫中天？
病中得句二首 其二,清末民国初,费墨娟,一病何如此，危乎又极颠。娇儿顽甚矣，老母泪潸然。万绪难分手，千端莫卸肩。斯时不可死，涕泣祷皇天。
病中嘱外子(1),清末民国初,费墨娟,存亡今莫卜，久病已缠身。膝下垂髫女，堂前白发亲。殷勤交付汝，料理莫伤神。更有难抛处，娇儿未属姻。
送尧儿(1) 肄业法校(2) 临别口占,清末民国初,费墨娟,也识承欢好，求学要远离。寒温谁护惜，饮食自扶持。霜重眠宜早，风严起要迟。叮咛儿确记，莫累倚闾思。
哭亡媳,清末民国初,费墨娟,黄泉无一信，望汝眼将穿。膝下娇犹女，帏中忍独眠。名花容易谢，好月不常圆。愿得后来妇，仪型继尔贤。
暮春,清末民国初,费墨娟,底事春将暮，风狂雨又斜？绿肥千个竹，红瘦一庭花。书喜能医俗，诗惭未到家。鬓毛惊欲变，无术返年华。
秋夜偶成,清末民国初,费墨娟,虫语闲阶急，宵深未感凉。拥书忘漏永，耽咏爱更长。淡月侵虚幌，微风度暗香。如何成秀句，不负好秋光？
即景和家君(1) 六言诗原韵(2),清末民国初,费墨娟,四面寒风料峭，一庭竹影参差。满地月光如水，吟成香到梅花。
夏夜即事,清末民国初,费墨娟,向暝卧竹榻，适意任倚斜。眠迟因爱月，坐久为陪花。冷露侵罗袜，微风动幕纱。虫声鸣石砌，萤火度檐牙。遣闷三杯酒，耽吟一碗茶。闲居忘节序，回首感年华。素不因人势，寥寥日处家。但领清幽趣，何忧俗务奢？
捣练子 (1) 晓起,清末民国初,费墨娟,开绣幕，启朱扉，一片晴光锁翠微。闲步海棠花下立，寻香却羡蝶双飞。
临江仙 寄怀阿嫂,清末民国初,费墨娟,虫韵风声添寥寂，新寒初透帘前。无情日月又经年。黄花香满径，不觉已秋天。记得故园欢聚处，而今回首依然，雪泥犹认旧因缘。衷情何处诉，和泪托云笺。
临江仙 依韵和二姑（云句）,清末民国初,费墨娟,落尽丹枫帘不卷，晚来伫立窗前。一别未见又经年。金湖人远隔，雁字结遥天。况是诗筒遥寄我，开缄情意殷然。三生难断此因缘。阳春难续和，几度拂华笺。
长相思 雨夜怀阿嫂,清末民国初,费墨娟,风潇潇，雨潇潇。杜宇声声唤小桥，春寒逗碧绡。思迢迢，恨迢迢。人隔溪山第几条？归期在那朝？
菩萨蛮 春暮（云句）,清末民国初,费墨娟,流莺啼碎残红落，游丝牵绕秋千索。景物正无聊，愁怀借酒消。寒风飘绣幕，人瘦怯衣薄。独自怕凭栏，春光冷又残。
丑奴儿(1) 送春,清末民国初,费墨娟,无情春色难留住，雨又终宵，风又连朝，怕见飞花过板桥。重门深掩人憔悴，冷了诗瓢，瘦了吟腰，鹦鹉帘前说寂寥。
悼亡词 自度(1),清末民国初,费墨娟,花有泪，日无光，可怜膏沐为谁妆？醒也凄凉，梦也凄凉。月照帘波人不见，空留蛩语咽空房。
深院月 寄怀阿嫂,清末民国初,费墨娟,风淡淡，意恹恹，恼听莺声闹晚檐。长夜思君眠不得，月明却怕卷湘帘。
鹧鸪天 暮春,清末民国初,费墨娟,一片伤心对落红，可怜春尽雨声中。帘前飘忽常憎燕，檐下盘旋最恼蜂。休怨雨，莫愁风，繁华大抵易成空。无端触目消魂处，飞絮飞花满院东。
寄怀阿嫂,清末民国初,费墨娟,银河耿耿兮玉漏沉，月色横斜兮夜已深。倚阑干兮不寐，听四壁兮虫吟。中夜思君兮停素琴，永怀惆怅兮步花阴。关山远隔兮谁为知音，聊赋短章兮以写余心。盼归来兮谈笑酒盈斟。
感怀,清末民国初,费墨娟,谁家玉笛兮声呜咽？绕庭明月兮光皎洁。残灯将尽兮半明灭，四壁虫吟兮续复绝。抚景伤怀兮泪成血，旧恨新愁兮总郁结。地下无音兮恨长别，幽冥两隔兮负同穴。欲问兰因兮向谁说？回想冰轮兮有圆缺，万水朝宗兮有直折。千山群立兮有凹凸，四时变易兮有寒热。世界竞争兮有优劣，人事无常兮有愁悦。浮生泡幻兮忽而耄耋，华年易了兮恍如电掣。举此类推兮不胜指摘，皆为气运循环之所致兮，又何必抱长忧而切切？达观宇宙兮物理洞澈，智人远虑兮反不若蚩蚩者之安愚而守拙。自怜浮生几何兮，惟有学圣贤行素之诀。
卜算子·忆菊，效白石道人梅花八咏 其七,清末民国初,夏孙桐,宅惯住词人，花亦如高士。历历吟秋迹已陈，余响惭难继。耐久恋寒枝，留待梅开未。最念清醪伴独斟，虚幌长宵倚。
卜算子·忆菊，效白石道人梅花八咏 其八,清末民国初,夏孙桐,骇绿与纷红，时样矜新格。都是渊明未见花，荒径无颜色。锦障列牙签，一一嘉名锡。强把孤芳当牡丹，冷客嗤今热。
高阳台·残雪,清末民国初,夏孙桐,冰藓迟苏，凇柯尚晕，微茫霁色林端。耐得销凝，封条曾见春前。琼楼陈迹浑如梦，伴斜阳、身世都寒。只星星、吹上繁枝，许恋东阑。闲中惆怅年华换，正卧袁门掩，访戴舟还。事远孤鸿，惊心爪印重看。一般兼尘土，胜杨花、飘荡随烟。更催人、霜缕盈梳，相对阑珊。
闻英寇云南俄寇伊犁感愤成作,清末民国初,梁启超,涕泪已消残腊尽，入春所得是惊心。天倾已压将非梦，雅废夷侵不自今。安息葡萄柯叶悴，夜郎蒟酱信音沈。好风不度关山路，奈此中原万里阴。
高阳台·唐花,清末民国初,夏孙桐,金屋安排，玉楼酝酿，人闲几费春工。支取韶光，销寒九九图中。群芳原不甘沦落，惯年年、来趁冬烘。任缤纷、矾弟梅兄，斗艳青红。外边寒重谁知得，暂炉熏宵拥，钗朵晨笼。香梦沈酣，瞒他冻蝶痴蜂。偷春容易春难驻，又番番、催换东风。待何时、看遍长安，钿毂相逢。
绛都春·分咏京师词人第宅。得纳兰容若渌水亭，在玉泉山下,清末民国初,夏孙桐,莲凋渚晚。问缑岭堕音，吹笙人远。豹尾退闲，蜗角幽栖依琼苑。重光词笔同凄怨。恁抱膝、繁华轻遣。倚阑曾是，梨花落后，望春深浅。一片。璇流漱碧，绕鸳甃、似带烟萝空眷。花底著书，席上题襟多英彦。乌衣三度朱门换。祗谢墅、巢痕寻燕。邈然裙屐承平，梦华恨断。
惜余春慢·崇效寺楸花,清末民国初,夏孙桐,怖鸽庭荒，栖鸾枝老，古色郁葱如许。团团缀玉，点点攒星，淡入粉云青雾。为问花时钿车，红紫丛中，幽芳谁顾。正斜阳深掩，绿阴人静，晚帘香度。还念读画呼僧，题襟招客，尘外每移尊俎。浮生白社，阅世苍官，惆怅庾郎重赋。争奈春如梦痕，堆径繁英，东风催暮。叹销沈、几辈词流，陈迹对花追数。
霜花腴·八月既望，社集。用梦窗韵,清末民国初,夏孙桐,泥人泪烛，对晚屏，依依倦侣南冠。梧老齐宫，筑悲燕市，秋心诉与应难。借杯自宽。趁菜畦、香足霜前。记今宵、醉渍襟痕，倚楼横管早鸿寒。风叶乱翻尘砌，已辞巢催鳦，抱树怜蝉。仓猝光阴，萧条人事，慵将剩墨裁笺。梦中画船。正串湖、月皎花娟。奈胥潮、怒绕荒矶，云天际看。
安公子·丁卯重九，用屯田远岸收残雨体,清末民国初,夏孙桐,晚树留暄景。一天秋色催成暝。戏马台高人不见，想郊原如镜。正渺渺飞鸿，远带斜阳影。环蓟门、几点烟螺净。怕庾公尘污，吹帽西风偏劲。残蠹诗囊冷。每逢佳节怜清兴。莼梦鲈思空作计，也商量难定。更入市荆高，酒伴无多剩。簪倦萸、白发还羞整。听画角城头，醉归月斜窥径。
满庭芳·赵剑秋招同社滂喜斋夜集,清末民国初,夏孙桐,竹屋灯荧，梅屏香凝，把酒羁绪都销。旧时裙屐，多半鬓飘萧。尊畔沧桑几换，年华迅、落叶惊飙。看庭外，疏疏映月，乔木话先朝。贤豪。簪盍地，西园东阁，坛坫非遥。问丝声经壁，草带书巢。今贮归来秘笈，同心侣、漱玉才高。还凭取，清商按谱，瑶瑟戛霜宵。
鳄渚夜渡,清末民国初,郑国藩,万木萧萧下，人归鳄渚秋。星河明极浦，渔火淡孤舟。桥影双流合，山痕一发浮。乡心何处认，凉月正当头。
金山亭坐月,清末民国初,郑国藩,玉宇无纤翳，空亭坐夜凉。松风千树雨，竹月万竿霜。宿鸟时惊起，流萤偶放光。倚楼谁弄笛，有客正思乡。
秋日郊行,清末民国初,郑国藩,世事忘怀久，郊原携杖行。乾坤双眼阔，笠屐一身轻。枫叶寒鸦影，芦花旅雁声。乱离今有象，何处问鸥盟。
江头即景,清末民国初,郑国藩,冷寺荒郊外，斜阳古渡头。钟声摇暮岭，塔影枕寒流。黄叶村前路，孤帆渚外舟。风凉衣觉薄，气候已深秋。
春郊感怀,清末民国初,郑国藩,布谷催耕候，芳郊选胜晨。山河非故国，草木自新春。叹逝空成赋，逃名尚有身。桃源他日到，谁是避秦人。
夜泊,清末民国初,郑国藩,夜泊临荒戍，寒江静不流。星光多在水，月色半依楼。鼓角催残梦，山河动远愁。干戈何日定，一岁又深秋。
登屿溪山,清末民国初,郑国藩,停舫临危屿，攀萝学小猱。岩欹嵌坠石，岸仄勒奔涛。举首惊天窄，连峰出地高。砉然时一啸，馀响落江皋。
次韵和蔡秋农秋夜即事,清末民国初,郑国藩,秋至新凉重，停琴露气鲜。树彫窗漏月，夜静鸟栖烟。乡思寒砧外，吟情浊酒边。重阳霜信近，篱菊暗香传。
秋江晚眺叠前韵,清末民国初,郑国藩,秋水长天接，空澄一色鲜。江光摇薄霭，山影倒寒烟。去雁平沙外，归帆落照边。枫林红更好，消息早霜传。
过枫树湾,清末民国初,郑国藩,群峰相对出，一水望中分。溪浅船磨石，山高树碍云。炊烟岩腹见，樵唱岭头闻。却指来时路，枫林落叶纷。
寻隐者不遇叠屿溪韵,清末民国初,郑国藩,幽人不可见，深避等猿猱。梅雨湿残雪，松风起暮涛。山回疑地尽，石矗仰天高。借问衡门路，鹤鸣在九皋。
看刺船,清末民国初,郑国藩,岸仄篷捎荻，滩横水拒篙。背绳齐肚俯，肩棹仰尻高。用力时邪许，呼风想郁陶。好将人事看，涉世总忧劳。
六月四日避暑金山午后天色陡暗狂风骤雨四面交射中杂小雹其大如豆或云丰年之兆也诗以纪之,清末民国初,郑国藩,压屋云如墨，危檐鸟雀归。疾风三面趁，横雨四边飞。浪急江争立，山空树合围。绥丰知有兆，土瘠雹添肥。
次韵寄王慕韩萃园,清末民国初,郑国藩,昔并皋比拥，磋磨互友师。谈经频折角，刻烛记催诗。园溉珠三树，庭趋玉一枝。遥知秋月夜，叉手醉吟时。
曩为马公墓书感诗承好我诸君先后次韵寄和严词微义益动思古之情爰成五律二章鸣谢 其一,清末民国初,郑国藩,不尽嘤鸣感，诗筒次第来。抛砖期引玉，论古识通材。陆海寒翻雪，潘江锐走雷。西窗频剪烛，一读一低徊。
曩为马公墓书感诗承好我诸君先后次韵寄和严词微义益动思古之情爰成五律二章鸣谢 其二,清末民国初,郑国藩,新诗争吊古，直道仰高风。字带青霜冷，词修白雪工。是非今论定，好恶此心同。相约铭贞石，千秋證爪鸿。
读梓关大令所校刊翁晋公昼锦堂遗集题词 其一,清末民国初,郑国藩,遗什琳琅在，陈编检校难。馀材搜爨火，佚事补陔兰。读异刘藜照，铭同孔鼎看。琴堂归去后，珍重细雠刊。
读梓关大令所校刊翁晋公昼锦堂遗集题词 其二,清末民国初,郑国藩,闻道唐梁际，皇华重使才。诏传东洛远，国自古闽开。择木良禽意，承家昼锦裁。多君能继述，一卷抵琼瑰。
送别邹校长炽昌兼柬诸同事 其一,清末民国初,郑国藩,聚首才经岁，骊歌忽在门。交情君子淡，古道照人温。留别诗三首，清谈酒一樽。临歧珍重意，世事莫深论。
送别邹校长炽昌兼柬诸同事 其二,清末民国初,郑国藩,去去从兹别，春风二月天。离怀馀旧雨，行色壮吟鞭。马齿惭吾长，鸿泥自夙缘。珠江千里隔，后会定何年。
次韵和李仰莲喜雨,清末民国初,郑国藩,好雨如佳客，相逢解闷襟。热蝇踪渐远，凉月影刚临。座有清风入，人无俗气侵。羲皇傥可侣，莫负此时心。
祝长斋封翁八秩开一寿言,清末民国初,郑国藩,箕畴曾演范，五福寿为先。承家资壶德，锡类祝耆年。南极星常耀，东溟算又添。古稀人正健，瓜瓞况绵绵。
续重阳湖山登高,清末民国初,郑国藩,为订登高约，裁笺尽日忙。鹤鸣频倡和，驹隙易参商。落帽晨空过，题糕愿待偿。展期开胜会，佳话续重阳。湖面蘋吹碧，岩腰菊吐黄。联翩争拾级，婉娈喜成行。迟客僧开径，窥人鸟坐墙。微霜寒石室，疏桁静禅房。竹籁添朝爽，茶烟飏午凉。青精分枣饵，白堕泛萸觞。选胜穷幽磴，探奇出上方。解衣同磅礴，掉臂任清狂。雁塔题摩藓，雷台屦试芒。乘风高阁立，待月小亭望。席布谈徐纵，歌征兴倍长。双声翻绛树，三叠谱霓裳。倚笛云都遏，横琴耳更洋。旋宫知换律，刻羽看调簧。易水首收筑，雍门韵绕梁。观棋猧乱局，品画客登床。地僻尘缘隔，秋深桂子香。鸿飞留雪爪，鳷擘壮诗肠。砵击红裁候，珠联翠剪刚。烟霞供吐属，天地共低昂。竞病争䤹句，尖叉孰擅场。百篇才重李，四杰首推王。凤岭思陈迹，乌台演旧章。群贤皆入室，馀子亦升堂。罚例依金谷，摛词异醉乡。遥峰千稿本，大块一行囊。所慨天心异，凭谁国步匡。采风馀板荡，论世感沧桑。外侮交相逼，殷忧未易搪。处裈多蚤虱，同室况蜩螗。缺孰金瓯惜，冥如擿埴猖。釜鱼徒泼泼，幕燕故翔翔。薇蕨看谁采，安危在自强。二仪催短景，一笑下崇冈。唱晚渔歌起，吹归牧笛扬。人声喧夕照，鸦影乱疏樟。屐齿无前后，游踪互较量。回头烟霭合，黛色郁苍苍。
民国元年革新制度开学谒圣初用鞠躬礼诗以志感 其一,清末民国初,郑国藩,后时偷谒圣，拜跪恐人看。制度更新日，威仪率旧难。春风频送暖，晓日尚馀寒。反古原非计，问心且可安。
民国元年革新制度开学谒圣初用鞠躬礼诗以志感 其二,清末民国初,郑国藩,耶教传西土，欧人拜舞忙。如何周礼在，翻使汉仪亡。奇局开千古，斯文系百王。鲰生意何有，日月自辉光。
题画兰,清末民国初,郑国藩,疏疏花叶墨痕乾，刚欲平章下笔难。尽道香为王者贵，几人解共牡丹看。
早梅,清末民国初,郑国藩,破萼无须羯鼓催，晓风时送暗香来。怪他玉骨崚嶒甚，不到天寒总不开。
山行 其一,清末民国初,郑国藩,履石穿云不计程，东风吹雨入松声。举头忽讶天如线，人在深山峡里行。
山行 其二,清末民国初,郑国藩,落花满径湿香泥，步过东坡又转西。忽听声声行不得，万山深处鹧鸪啼。
山行 其三,清末民国初,郑国藩,牛皮嶂上雨空濛，俯视忽惊失众峰。记得旧游风景好，排青滴翠几千重。
消夏词 其一,清末民国初,郑国藩,楝花开过日方长，菡萏风来满院香。雪藕一瓯棋一局，人间何处不羲皇。
消夏词 其二,清末民国初,郑国藩,银瓶滚雪试新茶，槐火新添兴味赊。最是月明风定后，一篇秋水读南华。
消夏词 其三,清末民国初,郑国藩,镇日留香不捲帘，安排韵事斗叉尖。儿童识得闲中趣，宝鸭烟微仔细添。
消夏词 其四,清末民国初,郑国藩,流水高山事偶然，敢将焦尾比前贤。拂琴抚缦君休笑，寄兴由来不在弦。
九日庭菊未开桃花反盛放异而索句得七绝四章但取协韵不分次第也 其一,清末民国初,郑国藩,准拟花前醉浊醪，重阳无菊眼空劳。秋风恐被骚人怨，吹取晴霞上小桃。
九日庭菊未开桃花反盛放异而索句得七绝四章但取协韵不分次第也 其二,清末民国初,郑国藩,枝头灼灼灿琼瑰，消息无烦羯鼓催。想是春情难自閟，含香又向九秋开。
九日庭菊未开桃花反盛放异而索句得七绝四章但取协韵不分次第也 其三,清末民国初,郑国藩,金风瑟瑟袅馀霞，春色依稀认未差。天为诗人新破例，众芳消尽尚开花。
九日庭菊未开桃花反盛放异而索句得七绝四章但取协韵不分次第也 其四,清末民国初,郑国藩,不向三春斗艳阳，翻从九日傲清霜。料应久厌繁华境，欲伴东篱晚菊香。
次韵和麦召苃旅汕感怀 其一,清末民国初,郑国藩,又是红羊换劫年，笳声吹破夕阳天。残棋半局谁收拾，坐对河山一黯然。
次韵和麦召苃旅汕感怀 其二,清末民国初,郑国藩,忧世空惊两鬓丝，故园回首隔天涯。腊梅花放春光近，想见离怀共抚时。
次韵和麦召苃旅汕感怀 其三,清末民国初,郑国藩,江城镇日锁寒晖，拍岸涛声夜入帏。难得钱王射潮弩，尽倾浊酒掩荆扉。
次韵和麦召苃旅汕感怀 其四,清末民国初,郑国藩,弧矢当天斗柄欹，霜风料峭雁来时。诗书本是升平业，戎马仓皇枉费辞。
次韵和麦召苃旅汕感怀 其五,清末民国初,郑国藩,潮落鮀江旅梦清，地炉守岁夜灯明。酒边知有齐眉案，消尽离愁笑语生。
次韵和王逸叟感怀,清末民国初,郑国藩,万树秋声搅梦痕，望京楼上几斜曛。星环北极辰犹拱，鹿走中原事未分。忧世君真同贾傅，反骚我久愧扬云。何当把臂深林里，共友空山麋鹿群。
与逸叟慎图诸君分题夜咏既成复叠前韵,清末民国初,郑国藩,曾持布鼓过雷门，讲艺金山斗夕曛。韵险翻惊新意出，夜阑未许议围分。搜神博识推干宝，覆瓿文名陋子云。怪底辋川徒袖手，骊黄一顾已空群。
过马公墓书感 其一,清末民国初,郑国藩,凿破忠坟埋烈骨，居然节义并千秋。渭泾或恐难同论，狐貉岂宜共一邱。抔土易乾惊宿草，空山无主任鸣鸠。茫茫华斧知谁定，终古江声绕郭流。
过马公墓书感 其二,清末民国初,郑国藩,巍然高冢俯崇墉，宛笑盖棺论未公。殇等汪僮终后死，事非敌忾敢言忠。读碑谁陨孤臣泪，树碣翻旌猛士功。一种伤心难遣处，棠梨花放隔年红。
贺郑明经弼臣夫妇七十一寿 其一,清末民国初,郑国藩,去岁闻君始杖乡，今年祝诞又开觞。如宾看举齐眉案，侑客同歌进酒章。綵戏鲤庭兰桂茂，名留黉宇藻芹香。关心最是端阳近，竞渡犹迟一日长。
贺郑明经弼臣夫妇七十一寿 其二,清末民国初,郑国藩,与君夙昔忝同宗，贤嗣况曾负笈从。论谊情兼亲友重，开樽兴共醴醪浓。箕畴五福原先寿，华祝三多敢后踪。更有一番嘉话在，分笺例不遗龙钟。
苦兵次韵答云叟,清末民国初,郑国藩,乱世无人秉国成，徒令介胄得横行。操戈竟伐何休宇，落月翻深杜甫情。烽火连天缘底事，江湖满地感残生。欲洗乾坤空有愿，问君东海倩谁倾。
吊博民叠前韵寄云叟,清末民国初,郑国藩,六州聚铁错方成，棘地荆天未易行。殃到池鱼谁止火，魂归辽鹤倍伤情。劳心抚字循良在，触目疮痍感慨生。我亦曾经忧患后，罗浮远望一怀倾。
哀惠民寄云叟,清末民国初,郑国藩,满目烽烟杀气腾，搀枪正照惠阳城。异军鹅鹤围方合，大陆龙蛇困尚争。竭泽苦无遗种处，佳兵空有不祥名。纷纷蛮触知谁是，一局残棋未易评。
偶谈时事再叠逸叟韵,清末民国初,郑国藩,偶谈时事易惊魂，静掩松关坐夕曛。无酒可浇愁万叠，有才难拄鼎三分。楚歌已迫忧残局，槐梦犹恬怅暮云。雠党不防成国患，座铭谁解奉陈群。
己未暮春校长麦君率全校员生祭马公墓感怀时局首为七言律一章索和次原韵奉答,清末民国初,郑国藩,三拜忠坟烽火中，神州底定孰英雄。山容不改前时绿，江色重添昨夜红。大好乾坤罗壁垒，空馀人狗论勋功。石麟高卧浑无语，万里看谁破浪风。
洪水溃堤陈芷云寄诗问讯倒步原韵和答,清末民国初,郑国藩,治水今无大禹贤，坐令巨浸屡稽天。刷沙策自堤防好，入海功终浚瀹先。拯溺凭谁堙息壤，恤灾愧我剩寒毡。江河满地干戈急，乐土相期猛向前。
陈芷云索题龙泉岩图未有以报也函催至再且言题者已十一家矣爰叠前韵代简谢迟答之过,清末民国初,郑国藩,龙岩图咏集群贤，画轴诗篇灿满前。笑我禅心同止水，愧君刮目到寒毡。文通还锦才华尽，伯玉能文嗜好偏。莫讶迟迟貂不续，江城犹是落梅天。
追怀魏秋屏明府,清末民国初,郑国藩,当年曾忝赞文衡，长泰抠衣喜识荆。青眼劳君频说项，白头愧我不成名。天民地主思前话，杜宇椒房剩变声。薤露易稀伤永别，几回洒泪感平生。
次韵和陈守纪怀诗一首,清末民国初,郑国藩,扫尽搀枪意气横，分符岭峤重先声。潢池兵弄游魂蹙，伏莽途艰旅客惊。刑乱不嫌从重典，救时岂为博虚名。他年国史论功罪，严郅龚黄铁并铮。
书感,清末民国初,郑国藩,陵谷推移一晌间，新愁旧感两难删。乾坤正气馀蜂蚁，家国深忧误触蛮。叔夜空将汤武薄，新亭无复楚囚讪。大同盛轨千秋仰，只恐天高不易攀。
丁巳八月陈芷云邮示五十自寿诗索和爰成四首奉寄 其一,清末民国初,郑国藩,忆君寿我走诗筒，愧我寿君句未工。一例冈陵随献颂，几回云树想高风。神交自昔忘行迹，世事由来重变通。千古沧桑谁管得，大苏春梦已匆匆。
丁巳八月陈芷云邮示五十自寿诗索和爰成四首奉寄 其二,清末民国初,郑国藩,解组渊明久倦游，琵琶听唱旧江州。避人地辟烟三径，乐圣杯衔月一楼。削木曾期公冶对，著书未许子虚侔。秋深南极星增烂，照遍归云阁几周。
丁巳八月陈芷云邮示五十自寿诗索和爰成四首奉寄 其三,清末民国初,郑国藩,潜园高卧老袁安，桂树飘香几岁寒。人仰盛名归洛下，天留耆德壮词坛。五旬夫妇齐眉易，三世儿孙膝绕难。怪底元方常后席，凤楼云气墨初乾。
丁巳八月陈芷云邮示五十自寿诗索和爰成四首奉寄 其四,清末民国初,郑国藩,谪仙原合住蓬莱，万卷人誇著作才。马帐春风连北斗，鲤庭旧雨接南陔。介眉句就觞同奉，戏綵衣多锦细裁。笑我探骊空爪甲，也随雁足趁秋来。
登金山楼望东北群山有感,清末民国初,郑国藩,旧约归山愿久违，登楼北望一增悲。重崖有石撑天柱，末世无人挽地维。闻道中原方逐鹿，从今世事等怜夔。他时若遇旧猿鹤，应愧高踪未易追。
写意,清末民国初,郑国藩,北山之北南山南，高卧白云一草庵。猿鹤有情应恋我，神仙无分且清谈。药炉茶鼎随时过，春韭秋菘次第甘。莫放阶前流水出，问津恐有渔郎探。
戏为点鬼簿体论古叠前韵,清末民国初,郑国藩,壮志登仙磨已尽，新诗点鬼习难删。关侯威望惊三楚，白傅才名动八蛮。贾子著书修政急，阮公道论解人艰。别有严光称避世，富春江畔钓鱼还。
读时事新报感怀二首 其一,清末民国初,郑国藩,亥子年来百事非，殷忧几度减腰围。天心已逐沧桑改，世局还如雾霰飞。积毁易销邹子骨，食言翻羡季孙肥。他年经过汨罗水，应为湘累吊落晖。
读时事新报感怀二首 其二,清末民国初,郑国藩,四壁休嘲司马贫，西山爽气自清新。三冬文史千秋业，百鍊冰霜七尺身。对酒每思陶令菊，临风常避庾公尘。铜驼等是埋荆棘，何事文章苦剧秦。
寄怀张幼吾顾伯石,清末民国初,郑国藩,苦志为诗老未成，推敲枉自费经营。选词长忆张三影，讲艺难逢顾一声。夜雨竹窗思旧梦，秋风桐院动离情。年来回首燕云路，顶戴犹惭千佛名。
陈孟卿以诗送钟少石北上应知事试走函索和次原韵答之并寄少石以代骊歌 其一,清末民国初,郑国藩,瑶笺乙乙喜穿珠，宛向中天咏白榆。句好情翻增旧雨，时艰我亦怅前途。效颦且博群儿笑，得隽当哀众草芜。谁道长安原近日，三千弱水隔蓬壶。
陈孟卿以诗送钟少石北上应知事试走函索和次原韵答之并寄少石以代骊歌 其二,清末民国初,郑国藩,回首京华感故吾，曾经控地愧枋榆。登仙景倩空馀羡，返辔王阳有畏途。策试理人才自健，诗成赠别意先芜。茫茫世事殊今昔，且尽花前酒一壶。
和陈孟卿送春次原韵 其一,清末民国初,郑国藩,一年好景今朝尽，乘兴还登江上楼。大块文章留别赋，当前哀乐笑迷邮。离怀几度萦归雁，嘉话无多付野鸥。人事由来有代谢，莫将诗笔写新愁。
和陈孟卿送春次原韵 其二,清末民国初,郑国藩,飞花尽日扑帘钩，瞥眼春光似水流。茶鼎有声催别梦，酒旗无力飏高楼。遨头节近频惊曙，婪尾杯传易感秋。安得鲁戈长驻日，年年海屋看添筹。
再和陈孟卿送春叠前韵 其一,清末民国初,郑国藩,百二韶光逝水流，有人惜别怕登楼。柳丝难把骊驹系，花信应劳旅雁邮。万里行踪迷野马，一年胜迹付闲鸥。衔杯欲问重来事，骇绿纷红总惹愁。
再和陈孟卿送春叠前韵 其二,清末民国初,郑国藩,春尽疏帘懒上钩，落花如雨水空流。晚莺语涩烟千树，孤雁声酸月一楼。地隔阳关偏怯晓，人非宋玉莫悲秋。与君更订寻芳约，休道来年逊一筹。
王君慕韩以诗见怀错原韵奉答,清末民国初,郑国藩,自笑画眉不入时，敢将旧话续新诗。多君剩锦频分饷，愧我安弦未得师。闻有云根培梓木，应无村曲唱杨枝。名园风月谁宾主，乘兴还思载酒随。
和王慕韩八月十三夜看月次原韵,清末民国初,郑国藩,当头皓魄未全圆，已自清辉满碧天。千里同看地表雪，二分尚掩桂轮烟。观涛预话无多日，品茗回思又一年。双鲤远来知索句，愧吾叉手不成篇。
书怀,清末民国初,郑国藩,草草浮生一卷中，未来日月过来同。立言愧说千秋业，终岁常存两袖风。岂有薤根讥庾亮，从无李核笑王戎。生王死士寻常事，且熟黄粱梦吕翁。
咏竹,清末民国初,郑国藩,秋声十里离离影，正是风篁入望时。清节知无因热意，虚心岂有傲人姿。淇园翠锁烟三径，湘水青涵玉万枝。几度濡毫思细写，胸无成竹敢轻为。
有规,清末民国初,郑国藩,柔情空自托琼瑰，六义无关派漫开。荑稗易丰终异谷，齿牙不惜为怜才。群怨兴观思故训，风云月露尽诗材。莫将绮语争哀艳，应识西昆是别裁。
老松吟,清末民国初,郑国藩,参天黛色郁森森，独倚悬崖阅古今。境寂祇宜孤鹤伴，风来欲作老龙吟。乘时花木谁知己，暮岁冰霜寄赏音。莫向人间支大厦，出山泉水异初心。
柬王弘愿居士 其一,清末民国初,郑国藩,教义怀疑欲细谈，问君高论可容参。名心未化终非佛，痴望犹存总是凡。性体由来无色相，空花枉自费研探。蒲团坐破果何有，云在青山月在潭。
柬王弘愿居士 其二,清末民国初,郑国藩,觅心不得说安心，惭愧风前薝卜林。大地山河原泡幻，当头日月自升沈。众生火宅馀酣梦，末劫灵山剩梵音。说法若知无法说，迷津宝筏笑空寻。
舟次龟湖作,清末民国初,郑国藩,万岭回环似玉城，铜旗铁帽更峥嵘。山连邻境云斜出，石压江门浪怒争。夹岸梅花香断续，参天竹树绿纵横。老怀到此尘心淡，欲借桃源辟地耕。
读刘廷琛先生覆礼制馆书题后,清末民国初,郑国藩,江城几度听鸣笳，极目烟尘日易斜。巢月有枝凄蜀魄，乘风无计觅仙槎。一时秋兴谁悲杜，万劫冬青尚作花。莫怨西山薇蕨少，桃源深处有桑麻。
和王君少筠四声诗次原韵风声,清末民国初,郑国藩,鸣条拂幔漏声阑，独坐灯前感百端。修竹愁生前度密，疏林夜酿几分酸。玉楼冻合馀威峭，檐铁音传旅梦寒。记得故园秋欲老，井梧摇落晓烟残。
树声,清末民国初,郑国藩,满林潇飒势将摧，并入遥空旅雁哀。几度开门疑看雨，有人倚枕误听雷。枝头影压蟾光碎，叶底寒催鹤梦回。好是前山新雨后，岩泉终夜伴喧豗。
虫声,清末民国初,郑国藩,无端唧唧应秋吟，引起离人惜别心。旅馆灯昏惊梦断，空庭月冷坐宵深。一年旧恨留荒径，五夜新愁动远林。轧轧缫车谁课织，伴他凄咽古桐阴。
砧声,清末民国初,郑国藩,秋来处处捣轻罗，急节繁音信手挝。窗隔绿纱知运杵，灯摇红豆想横波。谁家月照离情苦，永夜风传别绪多。却笑老怀容易感，苦吟无计逐诗魔。
王逸叟以喜闻增海陆军诗见示次原韵寄和,清末民国初,郑国藩,亚雨欧风强自持，忽闻海陆已添师。谁将汉帝三朝略，来续周王六月诗。诚有先声而后实，但愁弱干不强枝。横磨十万徒虚语，叹息胶民蹂躏时。
哀赵总戎,清末民国初,郑国藩,乘车载人危，食禄忠人事。忠既无所施，一死以明志。死亦人所难，贤者胡独异。黄冠旋故里，文山曾有意。首阳归路绝，舍生乃取义。哀哉赵总戎，信国傥可继。
谢王君赠药,清末民国初,郑国藩,人生贵习勤，饱食岂为福。检摄偶然疏，六气恣相逐。结轖肠百转，轻车走鹿鹿。有如牛鸣窌，怒风号寒谷。海眼注狂澜，匡庐泻秋瀑。和缓抽手视，弄人造化酷。王君悯我瘁，持赠药半菽。未达强试尝，瞑眩收效速。戾气汨天和，干戈争蛮触。水火正深热，生机日以蹙。安得医国手，一解万民毒。
寿翁母李太夫人八秩晋一,清末民国初,郑国藩,笙诗谱南郂，萱闱隆孝养。宝婺焕中天，正照琼筵上。宾主盛觥筹，入眼衣光绚。寿母寿而康，八旬人尚健。祝哽珠玉多，云笺飞片片。膝下有佳儿，申江广酬唱。曾种河阳花，佐理皆英彦。忽逢陵谷迁，习坎资保障。驱车走南北，骏誉驰将遍。世事空中花，有为等露电。弹指去来今，谁是人我相。一语阿弥陀，同祝寿无量。
代陈邑侯友云寿某节母,清末民国初,郑国藩,苍苍岭上松，独立傲冰雪。岁寒百卉彫，霜筠正秀绝。栽者天所培，贤豪贵自决。节母励节时，艰难经百折。昼耕陇如梯，夜卧衾似铁。滫瀡奉亲劳，义方训子切。家有千里驹，腾骧迈前哲。苍黄国体变，匡时仗英杰。护法志不挠，囹圄任扃鐍。安有守节母，肯令儿失节。时清公论定，议院席再列。十月岭梅开，婺光照高洁。瑶觞集群贤，随风霏玉屑。我有介眉词，吏事苦羁绁。北望托冥鸿，聊表深诚结。
赠吴画师约生,清末民国初,郑国藩,晋人重写貌，颊上曾添毫。唐周写赵纵，貌似未为高。吴君今妙手，落笔轶其曹。写我颓唐状，神肖非皮毛。引镜试自照，一笑倾醇醪。我身非我有，况乃久禅逃。
李生归自建业复橐笔应暹罗日报社聘为诗送之,清末民国初,郑国藩,我友有俊子，英年才艺多。橐笔走吴越，舆论资调和。直道三代远，坐看雉罹罗。归来重叹息，壮志未消磨。待价且蕴椟，荆璞防差讹。但愁驹隙驶，难返鲁阳戈。中山酲未解，岁月已蹉跎。双鲤忽远至，喜咏嘤鸣歌。长风万里破，直上湄公河。蛮方夜不禁，谁来醉尉呵。思想自由发，言论无媕娿。临厓送行旌，望洋意若何。努力加餐饭，异地慎风波。
答陈芷云代简 其一,清末民国初,郑国藩,好风东南来，吹堕双飞雁。雁足字行行，读罢滋惭汗。樗栎本庸材，翻作楩楠看。追琢千琅玕，照眼宝光绚。谷王量善下，齿牙随花灿。置我九天上，青云伟顾盼。念此不虞誉，坐起增永叹。多谢拳拳意，后尘傥可劝。
答陈芷云代简 其二,清末民国初,郑国藩,闻君构横逆，启衅在萧墙。临风一叹息，世态故诪张。眷彼阴阳理，屈伸事靡常。才高忌况众，群喙易中伤。中伤亦何害，暂晦发弥光。大苏文字狱，千古馀芬芳。澄清浇不浊，叔度自汪汪。
慰陈芷公兼悼宗锦世兄,清末民国初,郑国藩,荀氏有八龙，君家少其一。七星看伴月，承欢同绕膝。顷岁月光掩，伤春集正刻。客秋一星沈，夺锦编又勒。孟郊哭子哀，写怀曾纵笔。父子有天性，情固难自克。不才且酸辛，矧乃才俊逸。吾谓君莫悲，君门方盛极。有子总师干，有子勤吏职。群季亦闻人，诗书状行色。兰桂满庭前，英英并秀出。君更寿而康，等身勤著述。天地无全美，三多况已得。达哉漆园叟，彭殇皆俦匹。释氏重真性，久存非物质。尼山有至言，闻道死何恤。修短有定分，奈何自恻恻。老我颓唐甚，思抽惭乙乙。一言聊慰君，色空傥可识。
自由叹,清末民国初,郑国藩,婚姻不自由，夫妇道常苦。自由流弊滋，还将道义补。欧西盛文明，离异多中土。漫说自由乐，自由翻自误。梁鸿配孟光，何尝以色取。举案敬如宾，千秋留芳矩。乃知正始道，可作护符护。爱情虽不深，名分维之固。寄语自由人，仳离莫轻赋。卫氓前车在，啜泣嗟何诉。
追悼前商会长蔡明南,清末民国初,郑国藩,沧海昔横流，孰把狂澜障。伟哉明南君，沈灾只手援。忆自陵谷迁，风云日千变。奔走唇舌焦，澒洞得清晏。四民商责重，谁与任劳怨。赖君长会席，群情争自劝。八二哀鸿多，助拯力曾遍。晚近欧风入，自由相竞煽。孔教乘时兴，中流砥柱见。组织功不居，论定绩弥绚。薤露忽已晞，万人同追唁。老我筋力衰，观礼空有愿。远寄诗一篇，聊作束刍奠。
雪梅香·本意,清末民国初,夏孙桐,好消息，垂垂花著梦江干。伴幽人羁绪，谁同倚竹天寒。如水诗心逗瑶席，出尘仙骨蜕金环。且销得、添线光阴，堆絮庭阑。相看。冷风味，百和微闻，翠羽声欢。老矣荀郎，旧情偶触花闲。几树横斜未堪折，十分清逸却含酸。年光晚，素被空篝，慵赋幽兰。
斗百花·闰花朝,清末民国初,夏孙桐,二月燕山寒冱。常惜东风来暮。今年两遇花朝，禁火才过百五。消息阴晴，饧箫声暖铜街，彩缕烟笼芳树。春色平分处。老爱春迟，驹隙看花如雾。春纵暂留，人不少年重度。拾翠归来，多情杏屋明蟾，还劝玉尊深注。
题郭节母清芬录,清末民国初,郑国藩,孔圣昔编诗，柏舟录奇节。煌煌经籍中，千古挹芬烈。郭家有节母，抗心追前辙。老处怀清台，日月照高洁。回忆齐眉时，如宾同冀缺。忽伤黄鹄寡，五内暗崩裂。死易抚孤难，含辛志茹檗。晨先鸡鸣兴，夜后斗转辍。纺绩治生劳，堂构望子切。容易孤成立，阛阓推人杰。货殖坐起家，发身等阀阅。衔封几度荣，孙曾满前列。坊表嵯峨高，妇德资圭臬。不见汉桓嫠，彤史谁敢亵。旌典古今同，激扬意岂别。风气日趋新，大防虞溃决。斯录意何似，狂澜砥柱设。
云叟贻书录示所作哭女诗索和谓将有伤春集之刻爰成五言古体一章却寄用广其意云,清末民国初,郑国藩,鱼书自远来，云是芷公付。郑重开缄读，一读一惊顾。上言客子安，下言爱女故。伤春集正编，飞函远征句。书尽诗文续，泪痕满纨素。道女幼学时，聪明类天赋。毓秀闺媛多，一时推独步。巧织迈回文，清吟等咏絮。语出惊其俦，艺成动乃傅。面试信非虚，不栉良可慕。选婿得乘龙，琼花依玉树。妇道况能修，内外称贤助。七诫续班昭，老怀常悦豫。忽闻二竖侵，挟医急奔赴。暝眩非关药，修短有定数。韶华刚四七，冥冥竟大暮。滴泪到黄泉，忍听歌薤露。子夏昔丧明，哀至难自喻。天下父母心，男女岂殊趣。吾谓君达者，斯言无乃误。有生即有灭，循环理堪悟。流转大化中，孰是金石固。年年花开落，开落在何处。世界等浮沤，何况沤中附。色相本非有，虚空徒目注。万劫弹指间，此心定何住。回头拍手笑，悟彻即自度。
予家被盗芷公书来慰问并录示逸叟诗书此奉答,清末民国初,郑国藩,三月十二日，喜得芷公书。末附逸叟什，为我遭盗吁。我盗犹有道，不掠衣与襦。但取阿堵物，迹与叟盗殊。叟劫同洗髓，竭泽苦鱼无。我劫祇此耳，幸未罄吾庐。贤宰法如山，捕得即骈诛。军法安可玩，巧托适自愚。刑乱用重典，止辟自良图。所伤性命重，盗岂异发肤。坐此非分财，竟丧七尺躯。报赃诚过计，二百亦区区。既往不可咎，终夜目长盱。
次韵答陈芷公,清末民国初,郑国藩,书来才昨日，诗到又今朝。意重语重叠，高谊过王乔。闻我家遭劫，谓是绿林豪。那知戎服士，纠纠慑儿曹。倾囊恣搜索，搀枪当户高。青蚨经岁积，随手入云霄。煌煌军法在，相视等弁髦。饱飏如鹰隼，门户黯寂寥。四郊今多垒，忧世目方蒿。奈何威取术，奉同祖不祧。永夜听尨吠，守望亦徒劳。烽烟遍海内，百六运同遭。甲兵何日洗，天河望眼遥。萑苻处处警，密如瓜蔓抄。伤哉弱小民，釜鱼安所逃。况乃洪水汎，护堤鼓连宵。潦荒已有象，巧炊难为淘。可怜鱼丽辈，作气尚龙跳。畴念兵燹后，中泽有鸿嗷。分秧初夏近，欲插恐无苗。天高呼不得，仰首鬓空搔。德音何以报，一曲反离骚。
赠集安善堂四十周纪念,清末民国初,郑国藩,指囷笃交谊，前史传其名。赠麦助孝思，千载垂芳声。周急诚君子，惠及惟友生。仁浆与义粟，所济量尤宏。独念穷檐下，困阨向谁鸣。病侵患无药，魄掩苦无茔。造物虽云大，弥憾嗟未能。善哉集安社，轸恤心常萦。良医萃卢扁，寿域期同登。公墓符周官，馀泽逮幽冥。善社如林立，课绩孰与京。迩来四十载，规模日益增。权舆何自起，道是翁与邢。邢君吾老友，见善能力行。建议为兹社，筹款囊先倾。作善果降祥，继志有宁馨。弘毅先贤训，善作当善成。寄语诸善士，莫忘旧典型。
谢陈小豪先生赠仁言利溥纪念牌,清末民国初,郑国藩,景公昔繁刑，市中有鬻踊。为感晏子言，汤网三面纵。治典有重轻，所贵因时用。谲谏果何补，期会适巧中。吾友小豪子，援溺怀隐痛。系铃期解铃，铃解反吾颂。雨露本天功，贪天虑惑众。对此纪念物，聊借碧纱幪。持置香案前，晨夕伴清供。
鸡鹤叹,清末民国初,郑国藩,孤翥林间鹤，群游屋下鸡。由来异饥饱，谁信隔云泥。汤火朝朝近，天路安可齐。祸福有倚伏，长叹过桥西。
题陈乙星君行乐图,清末民国初,郑国藩,春风尚馀寒，披裘共游豫。行行欲何之，百花深处去。百花深处起楼台，夹道迎人花正开。挥麈辟咡颐一指，有童唯唯抱琴来。抱琴来，囊不解，问君此意果安在。君笑口不言，解人知有待。不见陶家绿绮柱无弦，弦外寄兴心悠然。濠濮华林皆化境，人间何处认真诠。
喜闻洪宪取消恢复旧制,清末民国初,郑国藩,帝祸今朝解，天心果爱民。但愁耳目异，平陂理非真。巢父顾我笑，杞忧无乃辛。过盛物当杀，刍狗大块仁。唐室苦藩镇，典午汨胡尘。扰扰蛮触事，谁能问苍旻。努力中山酒，同作太平人。
题朱其昌世兄像片,清末民国初,郑国藩,我友有令子，仕路正蜚英。司法古南粤，悬鱼说励清。忆昔从游日，问齿方妙龄。鳣堂勤请业，裘葛几番更。金山分袂后，负笈到两京。京华盛棫朴，攻错功易成。朝阳法科重，法部官训明。次第毕业去，发轫看云程。分曹待铨选，一命责非轻。候雁南归日，听鼓尉佗城。中山广州席，花落满讼庭。寄梅勤问讯，且喜执法平。赠言古人意，畏志在得情。
题林镜湖家藏花卉册,清末民国初,郑国藩,种花满庭前，开落异悲喜。安得春常在，日日斗红紫。谁把丹青笔，设色细摹拟。秾馥萃四时，眼福真可喜。借问藻缋人，道是桐圃李。流传近百年，有名标画史。可惜不留题，难识真姓氏。开卷一怃然，临风空仰止。
读史有感,清末民国初,郑国藩,蒲柳春葳蕤，临风绿薿薿。岂有千岁姿，漫作松柏比。老鹤天际来，矫翼忽爰止。东皇指之笑，假物徒尔尔。金石有泐时，况乃橘与枳。驺子过寒谷，吹律送春回。坐看冰雪地，郁郁生麰来。上有百尺松，突兀凌风埃。俯视凡草木，孰是岁寒才。借问造物意，庶几栽者培。
方君柏秋为子完婚以诗贺之,清末民国初,郑国藩,婚礼始伏羲，俪皮定其制。薄物岂足重，所重在礼意。踵事渐增华，六礼乃明备。百两咏周诗，文胜反滋弊。俗见侈全厅，益失古人义。欧化近输入，文明寓调剂。费省礼仪详，盛事期可继。我友柏秋君，数典从新例。儿妇嘉礼时，会堂宾济济。我欲远观礼，筋力难自致。聊寄诗一章，用祝螽麟瑞。
题李君孟臣玉照,清末民国初,郑国藩,我法本无相，孰为君写貌。念珠双手拈，布衲一身罩。秋水湛精神，独立若凝眺。远望信俨然，近观宛迫肖。四大原假合，何取容光照。岂果色是空，不妨惟心造。是盖有真机，谁识个中妙。问君君不言，相视但一笑。
小豪飞函为尊甫芳园封翁寿辰征诗爰成七古一章却寄,清末民国初,郑国藩,苍松夭矫游龙形，道是冰霜百鍊身。俯视凡木多彫萎，岁寒耐得始长春。物类有然人亦尔，此意请质小豪子。小豪尊甫古之愚，直辞曾慑陵暴徒。稚虎自有食牛气，见义无勇信非夫。牵车服贾勤孝养，更向海邦学商战。负米争传季路贤，吹篪敢先伯氏倦。伯去星洲仲越南，货殖才多人共羡。自古意气重男儿，肯为新知倍旧知。却聘书成怀落落，金钱易掷山难移。宫入磨蝎磨折定，惟有精神能战胜。再接再厉事竟成，归来年已逾知命。独恨树静风不宁，罔极未报涕常零。况乃雁行先折翼，万里归骨悲原鸰。由来诗书重孝友，郁郁佳城窀穸厚。耰锄豆萁两无惭，寿考作人更不朽。转坤学校能转坤，乾健才华出钗裙。成绩八年历史在，至今齿颊尚流芬。回忆生平最劳力，快乐却从勤苦得。敬我敬人合则留，岂能胁肩望颜色。襟怀坦荡契天和，渥丹犹作醉颜酡。哀乐不须丝竹写，惩忿窒欲福寿多。不见青青坚节在，四时何尝改叶柯。达尊有三齿居一，内外孙曾已绕膝。老人星映南极明，恰好青牛度关日。邮筒远寄预征诗，欲佐兕觥同介眉。显亲岂待人爵贵，讴歌即是扬名时。老我无才空弹指，挥毫不见云烟起。请君当作海筹看，莫道呕哑难入耳。
陈芷云先生以诗约游龙泉岩赋此代简,清末民国初,郑国藩,忆昔读君龙岩诗，烟云满纸神为驰。十载论交在文字，几回云树想丰仪。门前喜赋高轩过，古道照人光入座。赠我新诗邀我游，扫苔欲索山灵和。龙岩襄毅旧游处，过客磨崖多奇句。上头况有崔灏题，任是太白敢轻污。闻君游集诗正编，樗散肯收老郑虔。虚怀待下陈蕃榻，拊髀谁著祖生鞭。四顾神州烟尘起，闭户缨冠无一是。与君试作方外游，结邻合在桃源里。桃源避秦亦寓言，世间岂有天外天。但向白云深处去，山林小隐即神仙。龙岩地僻红尘隔，终古惟见万山碧。管弦觞咏集胜流，梓泽兰亭已陈迹。翻得山歌却赠君，留待他年铭陋室。
陈芷云家藏明人唐解元龙泉岩图失去八年近始索得自为图记征诗一再函催书此调之,清末民国初,郑国藩,嘉陵山水三百里，能事独推吴道子。六如画品亦入神，模写龙岩真可喜。侧面一图境尤奇，长松偃盖柏交枝。楼观高笼云雾气，桥梁倒蹙虹霓姿。亭前飞瀑跳珠白，石磴层层矗天墀。星移物换四百载，什袭君家郁光彩。忽惊乔舄化凫飞，一旦归来价十倍。潜园主人老能诗，自记颠末劝我题。披图读记首一頫，二难四美谁能齐。伟哉造化真好弄，擘石挂泉作岩洞。珍重斯图且庋藏，留与他年导飞鞚。忆昔兰亭入昭陵，宝光难閟终龙腾。神物况乃山灵护，浦珠越石诚可凭。止恐有形势非久，壁棱津剑孰为守。由来得丧两循环，平泉木石今何有。晋卿宝绘苦名堂，寓意谁将苏语详。陈义甚高理不易，电光泡影空彷徨。世界大海一沤发，何况区区身外物。色相不忘宁非痴，与君细数恒河沸。
赠医士郑干生歌,清末民国初,郑国藩,郭玉有言医者意，药赋汤歌尽馀事。和缓卢扁古神医，岂有方书传后世。内经素问足举隅，降而不能乃著书。仲景世号医家祖，丹溪景岳又一途。充栋汗牛争继起，千支百派乱纷如。别有叔和称脉格，传与时人作矜式。三指平将六脉分，只从关上问消息。寸在寸口尺在肘，阿谁名义细分剖。吾谓此事可无拘，诊切原居望闻后。虚实热寒苟辨清，问症发药亦何咎。我友榕江郑干生，万卷读破心眼明。寸衷自备四时气，肯与流俗争浮名。孟子论人重择术，矢函巫匠视何出。不能良相当良医，济世不同同悯恤。君不见纷纷市上多悬壶，疾苦何人等切肤。知君久抱痌瘝志，聊为韵语代一呼。
题黄健生泛舟采菊图,清末民国初,郑国藩,扁舟一棹清江曲，不采芙蓉偏采菊。荻花萧瑟晚凉天，花光入水天影绿。陵谷由来易变迁，水陆草木徒较量。知君此图有深意，桑田沧海谁能详。况乃花中称隐逸，合与幽人伴晨夕。折得寒香满篮归，容与中流心自适。君不见渊明采菊坐东篱，正值白衣送酒时。治乱兴亡都不管，陶然一醉已忘机。
汉潮报馆毁于乱兵事平复板主者使来征词爰志以诗,清末民国初,郑国藩,数逢阳九劫运开，波臣水族逐潮来。排浪鼓涛争窟宅，大陆昼晦霾风埃。禹鼎已毁秦镜失，畴铸魍魉真形骸。多君奋笔细描写，厥状毕现焉廋哉。群魔龂龂老蛟怒，撼折砥柱地轴摧。玄黄血染草木赭，鬼神愁哭天公咍。鞭策飞廉走电母，迅扫阴氛拯沈灾。宇宙清宁毒雾散，君出重理劫后灰。吹嘘春气温寒谷，更洒柔翰灿琼瑰。手炳温犀烛牛渚，且喜为祟无台骀。揽辔傥遂澄清望，共浮大白浇馀哀。何当更乞不死药，长与云汉共昭回。
题李县长寿康尊甫济川封翁夫妇双寿,清末民国初,郑国藩,苍松百尺拔地起，下有灵萱青薿薿。阅尽星霜不记年，人间上寿亦若此。五福寿富首箕畴，河清易俟愿难酬。况复鸿案齐眉举，皤皤堂上双扶鸠。君家得天信独厚，七十古稀矧多又。莱綵翩翩祝哽多，喜见宁馨纡墨绶。墨绶古称令长职，长君两长县政席。服官桑梓昼锦归，驷马高车门庭赫。回思潮汕光复时，拔戟别立童军旗。十载前尘春婆梦，燕云走遍心自知。阿翁世代重商业，鹾务兼营起家捷。厚储物力助远游，文子文孙资博涉。极辉婺焕晓煌煌，五男雁序看称觞。四十二孙同戏綵，人生幸福非寻常。云笺片片来陆续，闻说咳唾多珠玉。老我愧无黄绢辞，勉起临风一遥祝。
寿林母元太夫人诗,清末民国初,郑国藩,青鸟昨夜重寄语，群仙正宴西王母。蟠桃子熟岁三千，金盘捧出红似藕。瑶池波静月溶溶，云璈迭奏落天风。东皇远望咥其笑，㷸㷸紫电流长空。华胥未返黄粱熟，推枕菀然一梦中。君不见莱綵翩翩竞祝嘏，筵前幻作旋风舞。镂屏制锦各征诗，今古流传能几许。
芷云先生五十自寿集同人唱和诗成帙摄影置之卷端走诗索和为赋七言古一章答之,清末民国初,郑国藩,吾闻在昔长康氏，传神阿堵妙无比。忽从颊上添三毫，丰采弈弈弥可喜。近世欧人重写真，凭虚摄影术尤灵。开镜对人光一闪，千态万状无逃形。潜园主人大游戏，九老耆英变成例。映将道貌入诗篇，万人唱和当引年。回思宦海升沈日，沧桑阅尽意索然。长乐老人空巧便，龙潜由来胜虎变。高筑归云作桃源，文苑逸民合并传。君不见五斗辞官陶渊明，西畴归去全天真。又不见王官遁迹司空子，累诏连征誓不起。千古大义天地间，耿耿丹心照青史。等身著作况如君，过眼富贵本浮云。他日团扇家家画，试把见见證闻闻。
李仰莲兄以仄韵柏梁体为约园寿筵度曲歌函示征和次韵却寄并柬王孝廉,清末民国初,郑国藩,无事胡为日扰扰，坐使俗气满怀抱。苦境常多乐境少，那知达天随遇好。阴阳寒暑变昏晓，谁能以此责大造。解人独有约园老，王曾原不为温饱。潇洒园亭点缀巧，筵前照彻月华皎。不信人间有苏小，歌喉未许搀言嬲。且喜秋色平分早，弓腰好代罔陵祷。蟠桃子熟枝半挠，云间摘下游龙矫。四座无言夜悄悄，檀板金樽助窈窕。馀音应留三日绕，木公咥然意渺渺。胜事争传几岁杪，惜吾不得同目挑。舞袖空想随风袅，大李诗来嘉话绍。刚道绮筵又开了，冥冥莫讶飞鸿杳。年来干戈彻四表，升平望绝空懊恼。肃肃况同集栩鸨，谁复关情到姣媌。城头笳声异袅袅，税外诛求尽芒秒。砥柱孰回狂澜倒，满目烽烟何时扫。巢父怃然首一掉，嗟此残黎孰康保。乱媒芽檗忍傧佋，竟令四郊多颓堡。金星贯月禨前兆，神州岂果其为沼。黑风吹海波淼淼，此意倩谁质苍昊。西畴渐熟琅琊稻，可惜难救沟中殍。近闻南军正北讨，大陆龙蛇恣纷扰。上刑岂堪问末僚，拨乱期期用何道。政事人民古来宝，屈指当今几铮佼。叹息百六劫运浩，超然谁似商山皓。中原远望火方燎，却笑劳人太草草。救世无才光自葆，且为约园歌寿考。神山长生药正捣，铺张讵必待摛藻。赋就殷勤付青鸟，心怯谪仙旧诗稿。
朱君辅卿招游庆祥楼赋赠,清末民国初,郑国藩,市声扰扰喧朝暮，欲避尘嚣无静处。勾心斗角巧运思，矗立层楼虚空住。磴道升降若蜗旋，景物点缀随移步。楼上更添尺五亭，居然去天只尺五。呼吸真疑帝座通，千里河山归一顾。主人好客日延宾，满壁琳琅多题句。我来正值暮春时，留春槛上花无数。始信人间别有天，何用远寻桃源路。吟得新诗却赠君，留待相如凌云赋。
复林醉仙先生代简,清末民国初,郑国藩,君昔赠吾桥梓诗，开卷读罢神为驰。握管几回欲和答，江淹才尽竟迟迟。什袭缇巾庋高阁，珍同拱璧谁敢訾。双鲤忽来责逋慢，雷门布鼓强一持。俯仰骚坛细评论，温柔敦厚树初基。輶轩不采风雅绝，任情驰骋乃逞奇。汉魏六朝成往迹，初唐中晚徒纷披。少陵史笔工纪实，太白仙才孰与齐。昌黎佶屈力摹古，义山獭祭等蒙皮。岛瘦郊寒难一律，元轻温丽各有宜。大苏豪放陆严谨，鲁直拗峭秦逶迤。世人红翠争剪刻，六义无关空尔为。独有香山能解事，吟成常令灶妪知。瓣香清代子才子，画眉深浅更入时。里巷歌谣皆协律，谁复自然论竹丝。多君谈诗重灵性，追逐白傅袁等夷。清水芙蓉绝雕饰，霭如芳草生春池。十五国风正变在，发情止义岂我欺。由来凤毛重济美，跨灶况有宁馨儿。老我都无文字相，木人花鸟久忘机。瓦釜虽鸣难入耳，聊用塞责君莫嗤。
贺陈小豪县长尊甫芳园封翁八十一寿,清末民国初,郑国藩,豪君告我祝嘏期，勉我试作介眉诗。南极星明秋色早，月华正近欲圆时。忆昔封翁七十一，我曾走伻颂逢吉。韶光转瞬过十载，又值寿筵复开日。云锦片片云中来，莱衣满庭笑口开。桃觞喜见宁馨奉，士元本非百里才。吾闻亲老不择仕，岩邑牛刀聊小试。入境驱车避阳鱎，敢劳史笔传循吏。宓琴弹罢赋归欤，菽水欢成乐有馀。庵江双鲤迢迢至，愧我难得骊龙珠。屈指老人旧行谊，前尘髣髴诗曾记。仁声义闻写已详，复举重提岂文义。晚境事业视郎君，善则归亲古所云。请看璀璨锦屏上，三多五福祝纷纷。我也勉强枯肠索，远随秋雁付行云。
苏君亦可庭莲开并蒂摄图索题漫笔赠之,清末民国初,郑国藩,吾闻殃祥以类至，禽虫草木能表异。君家有莲并蒂开，童稚欢呼作如意。如意原是吉庆语，感召还从人事致。羡君兄弟日怡怡，天遣花神一献瑞。不见田氏堂前荆，倏忽枯荣谁能閟。摄成图片珍重藏，留作他年祥符记。
崇礼学校二十周纪念索句成七古一章却寄,清末民国初,郑国藩,柯家学校号崇礼，成绩斐然良可喜。屈指星霜二十周，飞函速客和会启。忆昔清室图自强，变法先从育才起。诏下郡县急兴学，斯校乘时遂经始。松公首倡询谋同，群彦翩翩同董理。慎选师资广陶铸，兰桂森森尽桃李。共和肇造学制更，灌输欧化厚根柢。潮属高小推先河，绛县疑年谁敢齿。满目琳琅设备新，到此如入五都市。老我筋力已颓唐，返辔王阳空仰企。若教杖策随后尘，应共韶乐叹观止。却作巴渝当贺笺，留备他年修校史。
题张母陈太恭人八十一冥寿,清末民国初,郑国藩,庄叟戏作齐物论，彭夭殇寿滋疑问。由来有质难久存，修短畴能分尺寸。世俗纷纷重引年，寿母先传鲁颂篇。舞綵介眉争继起，驻颜孰是大罗仙。吾谓阴阳同一理，山丘华屋难异视。事亡如存孝子心，岂必古来真无死。张君五云今达者，手捧桃觞称庆下。祝哽祝噎似生前，一曲南陔春无价。忆昔封翁弃养时，簉室霜寒鬓未丝。画荻自传义方教，文苑循吏有初基。自古艳传三不朽，没世无称圣所丑。死而犹有不死存，便是人间最上寿。君不见孟母三迁子学成，千秋庙享尚馀荣。恒河沙数巾帼在，身后谁复识姓名。
题吴伯谦先生南京试马图,清末民国初,郑国藩,匹马冲风猛着鞭，驰驱国事话当年。浙闽苏皖前尘在，几度回思一怃然。记曾桑梓鸣琴治，常恐髀肉销壮志。重来戎幕赞戎机，蒿目人间今何世。展视当时试马图，雄心纠纠欲前驱。苍茫山色尘头起，战阵无勇信非夫。四顾海疆风云恶，男儿爱国莫踌躇。风云恶，莫踌躇，遑问履尾与剥肤。君不见五洲无此好广土，肯教伈伣羞外侮。睡狮不醒宰割忧，叹息周原空膴膴。
淡黄柳·和白石,清末民国初,夏孙桐,春尘浩漠，骄马章台陌。怎怪离人心独恻。大半倡条冶叶，飞燕归来未曾识。旧垆寂。年年醉寒食。早烟冷，五侯宅。看东风、物外留春色。尚恋轻阴，絮绵飘砚，芳草闲门更碧。
燕归梁·双凤砚斋杏花,清末民国初,夏孙桐,花下移尊趁闹春。午风定，息芳尘。绛英点点衬苔茵。春留得，尚三分。百年余艳虬枝古，王谢燕，往来频。倚阑几换玉楼人。还倩影，对斜曛。
迷神引·饯金篯孙南归,清末民国初,夏孙桐,脉脉乡心春帆路。盼入素秋凉浦。连烽未息，且离筵阻。警西风，莼鲈愿，漫轻误。南雁随阳翼，堕烟雾。珊澥渔竿拂，问巢父。岁月编摩，槁项同辛苦。卷压归装牛腰数。史亭高筑。宝残帚，千金护。小长芦，烟波杳，唤鸥鹭。今夜当窗月，杯共注。衰杨何堪折，断肠处。
寿楼春·题吕桐华夫人清声阁填词图,清末民国初,夏孙桐,迟箫声台边。又清商暗谱，惊换芳年。往事倾茶雠字，对花裁笺。愁思紧，凄繁弦。听唳霜、飞鸿遥天。便翠岭秋深，红桑地老，歌韵带幽燕。风帘静，双凭阑。扫青棠旧迹，空长苔斑。岁暮江梅谁寄，楚英加餐。长梦忆，南朝山。笑画眉、人偕华颠。只萧瑟词心，鸱夷未还水云宽。
霜叶飞·戊辰重九江亭登高，归检尘箧，有数年前挈家人来游未成词稿，补完之。仍用梦窗韵,清末民国初,夏孙桐,倦游陈绪。惊衰鬓、萧辰来抚秋树。有情山色尚窥廊，遥翠晴如雨。试目极、冲寒断羽。风霜回换成今古。笑袖上黄尘，涴到酒痕深，黯淡不分缁素。僧舍半日偷闲，香残荈冷，问谁糕字同赋。每怜儿女解沧桑，事往鹃魂语。渺城角、炊烟似缕。斜阳车马荒陂去。更万芦，萧萧外，泪滴新亭，倚阑高处。
霜花腴·彭刚直墨菊,清末民国初,夏孙桐,赋秋倦笔，对冷缣、偏惊满纸风霜。花淡人豪，墨浓枝瘦，传神妙与相当。醉毫有芒。问傲姿、原薄铅黄。向东篱、吊屈哀荆，定知诗里感柴桑。千幅画梅名世，看森森铁石，妩媚心肠。倾国难逢，英雄同调，一般寄托幽芳。故家径荒。望雁峰、乔木凄凉。剩芸绦、护取秋容，魏公题字香。
燕山亭·和道君北行见杏花作,清末民国初,夏孙桐,芳讯天涯，停马问春，帘外村醪谁注。零乱路枝，雾鬓风鬟，争似绮窗儿女。倦客惊心，易枨触、江南烟雨。清苦。是二月韶光，冷朝暄暮。弥望麦秀郊原，更举目何堪，断肠人语。愁红一色，旧日繁华，依依上林深处。燕子无聊，飞絮里、几番来去。休据。春梦好、赚人轻做。
永遇乐·赵武灵王箭簇，出邯郸城西铁箭岭,清末民国初,夏孙桐,残霸销沈，悲歌凭吊，寸铁千古。笴朽埋尘，锋铦侵藓，故垒苍凉处。丛台瑟罢，沙丘鷇冷，无复帐中歌舞。任荒榛、村童敲火，翠铓尚怵狐兔。开疆胡服，云屯万骑，曾道君王英武。鸣镝中原，张弮绝塞，多少兴亡数。长平遗恨，摩挲碧血，一例断厓风雨。祗赢得、残年杜老，暗吟射虎。
齐天乐·早蝉,清末民国初,夏孙桐,翠阴依旧闲庭院，惊时乍听清响。翳日高栖，嘶风递送，如诉炎凉无恙。声声报爽。到深柳堂中，早荷池上。倦耳醒初，昼长聊复伴孤唱。年年丝鬓对汝，露餐空自洁，凄调同赏。消夏光阴，吟秋信息，暗里偏增惆怅。宫魂梦想。任新曲频翻，别枝休傍。抱叶生涯，夕阳红半向。
应天长·明费宫人巷在天津学宫前，沽上词社命题征和，用清真韵,清末民国初,夏孙桐,啼鹃恨杳，飞燕径迷，门楣吊古生色。甚处翠芜埋玉，宫斜闭寒食。兴亡事，惊过客。送钿毂、苎萝人寂。漫肠断，阅世沧桑，满路苔藉。慷慨陨红颜，一剑酬恩，天问竞呵壁。故殿又更陵谷，乌衣几荒宅。丁沽冷，尘障陌。早泪洒、梦华陈迹。付歌板，写怨春风，环佩犹识。
暗香·白莲。章曼仙招社集于法源寺，以暗香疏影赋寺中花木,清末民国初,夏孙桐,露铅欲滴。照小池静影，亭亭枝立。耐暑玉肌，出水清凉总如拭。摇曳风裳淡冶，宜对我、山人衣白。看尽日、有恨无言，幽思入吟笔。岑寂。众香国。便证与静因，供佛初折。闹红尽涤。端合芬陀署禅室。一向茶烟榻畔，浑未觉、西风消息。甚处素心伴杳，涉江暗忆。
疏影·文官果树,清末民国初,夏孙桐,含烟缀玉。傍梵天尺咫，分荫丛绿。瞥眼花时，垂实离离，衔泥过燕还啄。登盘风味知何似，且艳说、清华名目。想堕枝、响脆琴床，未减雨肥梅熟。台畔罗含旧句。蛎苔带露洗，重咏嘉木。何代移根，薝卜香中，倘有鹓鸾栖宿。荣枯都付沧桑感，问掌故、宣南堪读。好倩他、贝叶余芬，画笔补参金粟。
金缕曲·奭召南八十初度，刊集告成，见赠，赋此为寿,清末民国初,夏孙桐,兰锜风流溯。共推君、意园畏友，冰蚕绳武。磨蝎名场炎凉阅，面目书生似故。伴寂寞、青门瓜圃。雅颂熙朝容作殿，剩区区、传恨空中语。焚笔未，意殊苦。前尘谬托蛩兼駏。早安排、云烟过了，酱瓿轻付。且喜私家留别集，老眼亲雠鱼鲁。笑梦里、河清延伫。但把一尊为君祝，待编摩、岁月桑榆补。心史在，铁函固。
金缕曲·门人张宜仲自江右来，欢焉道故。云：届重游泮水之年，其先德曾膺此典，词以张之,清末民国初,夏孙桐,异数承明少。结宸知、席前片语，一麾江表。那信沧桑成隔世，蠡泽胥疏送老。便溷迹、渔樵原好。勉为苍生还再起，爱甘棠、余荫人称道。旋投绶，乞身早。旧京意外游踪到。遽相逢、白头师弟，掀髯一笑。莫问玉堂天上梦，往事已荒秋草。喜晚节、家风仍绍。璧水重春真济美，卜传经、伏胜留秦皓。举尊酒，用相劳。
玲珑四犯·夏夜听雨，用白石体,清末民国初,夏孙桐,玉簟润生，莲檠光掩，凉声惊破残睡。未秋先送爽，入耳烦歊洗。檐花定知暗坠。又芭蕉、傍阶敲碎。坐久添衣，吟阑迟漏，谁解寂寥意。西窗语，归期未。早长安倦旅，今旧情异。竹山词笔老，更减中年矣。香沈梦醒凄迷候，念当日、南皮瓜李。偏不待，金风便、消魂此际。
应天长·题叶遐庵选词图，用屯田体,清末民国初,夏孙桐,江关淹赋笔。正月照梅边，伴客横笛。一代风花，待付何人评骘。珧窗烟乍寂。话坛坫、鹭鸥分席。试记取，弦外音传，梦湘瑶瑟。作者几薪积。问柳思周情，了了心得。环燕谁憎，兰佩幽芬同袭。诗龛尘境隔。对淞岸、暮潮如雪。尊畔惜。鲈脍秋怀，目送南翼。
蕙兰芳引·为傅沅叔题万历本薛涛诗,清末民国初,夏孙桐,春滟锦江，想红砑、断笺诗幅。对节府香莲，名侣唱酬倦续。椠铅送老，翠袖冷、终虚金屋。比断肠集剩，细与燃脂编录。洗墨池荒，精刊传秘，古蠹犹馥。便增色琅嬛，绦锦艳题旧目。峨眉遭际，到今感触。看等闲、红粉告身盈握。
安平乐慢·辛未元日，和万俟词隐,清末民国初,夏孙桐,剩雪檐梅，新烟院柳，屠苏一盏生香。朝正仗杳，赐酺欢停，云际苑树空望。九陌喧阗，见尘摊宫制，采侣蛮妆。映掩棘驼旁。依然不负韶光。尽过眼青春，满头白发，离乱身惯他乡。寥落金吾禁，酒旗戏鼓更逢场。羽换宫移，浑忘却、花飞絮忙。只东风、年年有约，埽愁仍发诗狂。
芳草渡·彊村见示还乡过碧浪湖作，枨触旧游，百端交集，依韵答寄,清末民国初,夏孙桐,碧霭里，又暂落归帆，赋情潇洒。念昔游曾是，湖山坐拥如画。城郭残照挂。听霜鸿飞下。怅望久，梦堕烟波，亦恋鸥社。还惹。软红恨影，泪掩黄公垆畔话。但怜我、天涯倦旅，何时共尊把。拗梅未寄，对然然、春灯遥夜。吊故国，漫咏空城浪打。
望南云慢·和少滨故宫杏花，用沈公述韵,清末民国初,夏孙桐,寂寞愁红，对冷沼荒台，遮眼春光。依云傍日，已玉楼醒梦，有金井余芳。前夜东风悄，尚未觉、繁枝退香。此花何似，似侣伶元，拥髻残妆。空伤。泪滴铜仙，深严藏室，新移带草成行。红桑换劫，便葵麦玄都，一例悲凉。短发羞簪绿，任暗吟、江头断肠。客怀同倦，暮雨吴歌，别自思量。
卜算子慢·畿辅先哲祠看残花，用张子野韵,清末民国初,夏孙桐,闲居独赋，芳事易阑，忽忽早惊春晚。隔巷珍丛，误了钿车迎面。迟盻。恰当门、柳线舒青眼。似绊著轻飔，不把残红，随雾飘散。绿野留池馆。又代谢云烟，种桃人远。香火销沈，冷锁碎苔尘满。谁遣。吊荒祠、顿觉风流断。只剩得、花前病客，梦春明曾见。
踏莎行·十刹海修禊，分韵得彩字,清末民国初,夏孙桐,暗柳凝烟，遥山蹙黛。杜鹃声里春犹在。凤城云树自苍茫，登楼心目年年改。肠断新吟，毫枯旧彩。伤春惟有方回解。闹红深处更思量，乱鸦流水青芜外。
临江仙·偕惺樵游社坛，见女郎于牡丹丛中摄影，戏作,清末民国初,夏孙桐,枝上花迎人笑，镜中人与花同。倚阑心事却朦胧。故应矜绝艳，莫是惜残红。洛谱品谁高下，萝村邻有西东。牡丹花畔竞修容。白头嗤我辈，偃蹇对薰风。
花犯·滂喜斋朱藤,清末民国初,夏孙桐,古藤阴，年年置酒，余春爱清窈。采香迟到。看麝冷流苏，芙帐空晓。淡烟半亩红阑悄。残英依细草。桧顶矗、一枝新蔓，干云青未了。应怜此花阅人多，题襟旧馆在，苔綦痕埽。幽荫展，沧桑后、露酣风饱。殷勤意、翠尊料理，休叹息、花前人共老。更记取、牵萝吟侣，绿窗酬句好。
瑞鹤仙·生日避客，偕少滨、思本游南海，小饮瀛台酒楼。少滨倚清真暖烟笼细柳体见赠，步韵答之,清末民国初,夏孙桐,梦华如逝水，又唤侣来寻，壶天春色。楼台半销黯，斜阳里、一片青帘招客。危阑醉倚，境高寒、偏耐酒力。对新蒲细柳，瀛洲遍绿，事往心忆。应识。澄波依旧，露盘空映，汉阙陈迹。残金剩粉，啼鸦老，烟林寂。望濛濛、天外烽霾犹未息。羁栖同感倦翼。且流连、云水闲处，软红避得。
西河·法梧门旧砚，为李惺樵侍讲作,清末民国初,夏孙桐,珍片翠。诗龛故事堪记。朱研露滴自髫年，舐毫万纸。著书日月冷槐厅，白头还伴清秘。话坛坫，亲棐几。石交几许盟缔。烟林一角小西涯，甃荒旧里。半圭墨沁手摩挲，紫云余晕犹腻。玉堂梦影叹逝水。想风流、前辈追拟。更有铁函心在，向区区、耐著名山身世。谁识铅痕蟾蜍洗。
金明池·溥心畬、叔明两王孙招集萃锦园看花，雨阻未至，用少游韵柬谢,清末民国初,夏孙桐,朱邸留春，名园近水，树色沙堤旧路。佳约趁、轻阴障日，俊游隔、薄寒滞雨。念千枝、绣幄云稠，只怅望、杨柳楼台深处。怕过了芳期，晴阑迟倚，已是残红飘舞。访竹应知从问主。有棣萼诗编，余香常住。题襟记、花前尽续，婪尾宴、酒边谁诉。对年年、紫陌薰风，为杜老行吟，销将愁苦。愿胜赏平泉，明年重践，莫遣韶华空去。
浣溪纱·李释戡握兰簃裁曲图,清末民国初,夏孙桐,射虎归来意寂寥。逃禅顾曲见风飙。金台余泪未全消。迦鸟偷声天乐妙，祛卢传谱大瀛遥。芳馨端不负兰苕。
西平乐·门人杨铁夫客四明图书馆，以桐阴勘书图属题。余有旧游之感，为赋此解，用屯田韵,清末民国初,夏孙桐,岁晚江关倦客，橐笔多幽绪。天许精庐暂寄，宵烛清光映月，晨砚凉痕对雨。秋心暗证，惟有闲庭老树。抱琴伫。图画里，堪共语。范氏书楼剩帙，贺老祠堂断碣，远梦犹来去。溯往迹、稀逢旧侣。棠凋芾荫，鹤归寒郭，难忘了，烂柯处。忽忽沧桑数度。与谁探取消息，山中杜宇。
望江南,清末民国初,夏孙桐,儿时喜，薄暖到花朝。斜日纸鸢风力稳，平芜步屧雪痕消。乐事小园饶。
望江南,清末民国初,夏孙桐,儿时喜，寒食踏青时。嘶马香尘过柳陌，流觞佳会傍桃溪。学赋冶春诗。
望江南,清末民国初,夏孙桐,儿时喜，春去尚如春。四月山城莺语晚，一庭诗境柳花匀。也解惜芳辰。
望江南,清末民国初,夏孙桐,儿时喜，官阁庆端阳。续命红丝蒲作佩，传家宝墨扇留香。节物总难忘。
望江南,清末民国初,夏孙桐,儿时喜，长夏树蝉嘶。槐荫摊书完课早，荷庭听笛纳凉迟。炎暑不曾知。
望江南,清末民国初,夏孙桐,儿时喜，乞巧烛花红。信道仙桥留鹊影，艳闻秋榜兆蟾宫。瓜果拜庭中。
望江南,清末民国初,夏孙桐,儿时喜，秋色桂堂妍。上寿每随莱彩后，含饴独占雁行先。歌舞忆年年。
望江南,清末民国初,夏孙桐,儿时喜，佳节趁登高。卧佛寺前收旧帖，五华台畔问前朝。好古笑垂髫。
望江南,清末民国初,夏孙桐,儿时喜，冬景静书龛。爆栗戏分煨芋火，藏花深护织芦帘。小雪信初占。
望江南,清末民国初,夏孙桐,儿时喜，灯火话团栾。添线闺中陪夜课，绽梅时节盻归鞍。九九纪消寒。
望江南,清末民国初,夏孙桐,儿时喜，腊鼓听频频。锁印衙斋催放学，簪花骑队看迎春。人与岁俱新。
鹧鸪天·汪仲虎先世有园曰趣园，高宗御笔赐题刻石已毁，得旧拓本，装轴征题,清末民国初,夏孙桐,乔木森森世已非。宸章片石有余辉。纪恩飞白题新轴，述德平泉见旧徽。增感喟，惜芳菲。乌衣门巷燕还飞。池台凝碧今何似，惆怅江南客未归。
买陂塘·俞阶青为作山塘秋泛第二图，用旧作韵,清末民国初,夏孙桐,悔蹉跎、薜萝心事，白头残客谁语。不堪重听吴娘曲，凄断五湖烟雨。开卷遇。只风景依然，已少晨星侣。忧危觅趣。念鹿上台荒，鹤归市冷，今古此情绪。江湖梦，壮岁投身早许。而今身在何处。山中杜宇多情甚，频唤不如归去。凭证取。与招隐图成，导我还先路。春愁总迕。问画舸笙歌，岩关笳吹，云水万重阻。
江神子·萃锦园看海棠，分韵得秾字,清末民国初,夏孙桐,瑶轩都被锦云封。逞春容。十分秾。花下分茵，花片堕杯中。料得今宵无月到，银烛映，越娇红。西园胜侣漫追从。惜衰翁。彩毫慵。羞对琼姿，不称赋惊鸿。但祝来年花更好，铃索静，护春风。
天香·纳兰容若天香满院图小像，禹鸿胪作，缪氏艺风堂旧藏,清末民国初,夏孙桐,金粟前身，红楼剩影，秋人别具怀抱。拥鼻诗清，袭裾麝冷，待月水亭幽悄。绮疏画栋，惊暗里、西风偏早。凭向冰缣证取，乌衣故家年少。词客瓣香未杳。梦承平、仅存文藻。见说贯华阁上，虎贲重肖。争似鸿胪笔妙。倚玉树、翩翩旧风调。长物云龛，芸绦愿保。
华胥引·趣园雨集,清末民国初,夏孙桐,迷漫兵气，寥落吟朋，故都秋老。尚远重阳，黄花雨洗开又早。且喜清节传杯，对蕙炉烟袅。凉入疏帘，醉来聊展幽抱。坛坫晨星，最低徊、旧痕鸿爪。散萍风聚，松筠还期共保。几许兰成哀怨，付盍簪新稿。珍惜余欢，晚晴红射林表。
绮寮怨·癸酉月当头日社集书感，用清真韵,清末民国初,夏孙桐,晼晚梅边春讯，酒怀兼醉醒。趁小雪、精掩闲坊，残阳满、霁后林亭。依然江鱼馔入，烟尘外、梦忆辽塞青。问翠尊、旧月今宵，山河影、照客愁恨盈。望望断云雁程。思乡倦句，花前漫报瑶琼。怨笛偏清。和笳吹，不堪听。惟应素娥常在，与证此、岁寒情。谁家凤城。金茎暗冻处，盘露零。
虞美人·河东君小像，为谭瑑青题,清末民国初,夏孙桐,绛云楼畔春光晚。凭吊蘼芜远。美人巨眼亦寻常。浪子东林休问好收场。横波花诰圆圆曲。一例留芳躅。诗人多事感兴亡。还把红颜点缀到沧桑。
宴清都·社园栾枝,清末民国初,夏孙桐,照海珊瑚树。连枝发、画栏都罩赪雾。柔梢拖锦，繁英缀玉，粉融脂冱。嘉名艳说团栾，正酿暖、东风暗度。衬淡冶、一片梨云，浓春那不羞妒。长安到老看花，南天未有，标胜芳谱。穿林翠鸟，飘茵绀雪，对斜阳处。依依闹红如梦，渐散了、湔裙士女。问绛都、珍重余春，金铃更护。
绛都春·蛰园赏牡丹,清末民国初,夏孙桐,酣春静院。正坐拥众香，人闲花茜。媚影亸烟，深色烘晴雕栏畔。年年开径招吟宴。待一洗、鹃愁莺怨。锦灯高映，瑶笺互擘，翠尊休浅。还念。春明剩录，泥人处、最是钿车游伴。雾眼乍回，禅榻流连情何限。芳题姚魏谁家擅。又沁壁、西园词翰。洞天留驻薰风，梦华未远。
摸鱼儿·七夕社集，和邵次公,清末民国初,夏孙桐,对清光、画屏银烛，新鸿唤客来早。朋簪亦有天涯感，今夕坠欢重表。秋意悄。诧阅世针楼，斗尽人间巧。风宵露晓。更莫问支机，休论誓钿，只劝玉尊好。神仙事，难免一般啼笑。误他儿女多少。银河天上无深浅，脉脉此心常抱。差胜了。看东海尘扬，几度红桑老。吟情缥缈。任瓜果庭空，莼鲈梦远，招隐怨芳草。
壶中天·彊村易篑前，手遗稿付龙榆生，以填词双砚赠之。榆生绘受砚庐图纪其事，征词，为赋此解,清末民国初,夏孙桐,石交真契，是传衣留证，声家一脉。雅制端溪琴鹤伴，吟遍五湖秋色。长物摩挲，替人珍重，香火缘难得。残朱余露，玉蟾清泪有滴。不负授稿殷勤，丹铅几度，定本重搜佚。也比词龛题校梦，天外彊山分碧。手泽千秋，心香一瓣，应许渊源识。代兴坛坫，画图谁主谁客。
青玉案·式之约社园看桃花,清末民国初,夏孙桐,看花伴侣今存几。又佳约、春游始。池上小桃浑解事。含烟如笑，弄晴如醉，不放春光逝。洛阳剩得名园记。世外桃源漫相拟。珍重落花时节未。半阑残照，一湾流水，消息东风里。
大酺·社园饯春,清末民国初,夏孙桐,又牡丹阑，酴醾到、花底清尊相属。春光留不住，尽临岐珍重，坠欢金谷。燕蹴英飞，莺呼客醉，何减当筵丝竹。东风多情甚，护残红一半，艳娇香足。奈禅榻闲心，锦城芳事，暗生枨触。春归休怨速。送春句、还许年年续。且试问、玄都新树。凝碧荒波，几乘除、望中华屋。一片苍茫感，频伫立、夕阳栏角。渐零落，贞元曲。弦涩孤调，空和啼鹃声促。梦余漫题小录。
高阳台·冯志青龙华饯春图,清末民国初,夏孙桐,钿毂芳尘，红楼梦迹，寻春春向谁边。拾翠人逢，衣香惯惹吟鞭。东风十里淞南路，任消磨、金粉年年。比天台、一饭胡麻，本事流传。欢场例有团沙感，话杜郎丝鬓，倦对茶烟。小字冰缣，诗心为致缠绵。桃花人面依然在，唤真真、画里相看。只愁它、玉树残歌，咽尽啼鹃。
高阳台·傅沅叔属题其聘室聂稚梅女士诗扇遗墨,清末民国初,夏孙桐,玉镜留盟，蕊珠证果，彩鸾一纸人间。攀桂仙郎，艳称璧合良缘。娲皇莫补情天缺，望银河、风引舟还。护遗芬、宝扇征题，故剑同看。黄门老去犹追感，诵凄清诔笔，永眷钗钿。慧业三生，外家曾溯渊源。粲花诗句簪花字，付燃脂、集里流传。丽金箱、片羽光芒，增色彤编。
金缕曲·丁丑上巳,清末民国初,夏孙桐,老作幽燕客。对年年、泥人兰芍，未疏吟席。风景不殊新亭畔，芳草无情自碧。问何计、酬将春色。别有会心山阴序，便悤悤、觞咏悲陈迹。千载后，感今昔。吾侪桑海同经历。念余生、河清久俟，几人头白。正似冰霜寒谷里，盻取番风信息。漫惆怅、铜驼荒陌。花落花开循环事，话春明、旧梦犹堪忆。留息壤，禊筵侧。
南楼令·秋怀次韵,清末民国初,夏孙桐,残叶下寒阶。秋风震旅怀。话莼鲈、空自低回。莽莽神州兵气亘，听不得，泽鸿哀。夕照澹金台。销沈几霸才。对霜天、尊酒悲来。丛菊漫淹词客泪，偏多傍，战场开。
南楼令·宫苑三首，叠前韵 其一,清末民国初,夏孙桐,白露冷瑶阶。停琴别有怀。旧荣华、逝水难回。自古蛾眉同见妒，邢与尹，一般哀。云雨梦荒台。谁怜宋玉才。斗新妆、争宠频来。学得楚腰人尽瘦，犹自惜，镜鸾开。
南楼令·宫苑三首，叠前韵 其二,清末民国初,夏孙桐,花柳浮香阶。临春忆胜怀。怅西风、团扇秋回。阅尽兴亡多少事，胭井冷，几人哀。近水有楼台。题红更妙才。御沟深、一叶传来。信道宫中多秘密，鹦鹉畔，口休开。
南楼令·宫苑三首，叠前韵 其三,清末民国初,夏孙桐,无语对空阶。长门寂寞怀。暗猜详、绿转黄回。试问倾城何结果，娃馆去，马嵬哀。桃李尽舆台。群芳未易才。顾昭阳、鸦影还来。留得凋残金粉气，生面改，待谁开。
扬州慢·枝巢全和白石自度诸调，强余同作，病未能也，姑以一阕塞责,清末民国初,夏孙桐,沈锁寒洲，接烽岩塞，远邮阻断来程。便乡心一夕，梦影入燐青。剩无主、哀鸿遍地，念家山曲，难唱休兵。忍看看、金粉东南，都作芜城。燎原祸始，更何须、身到才惊。纵燕幕拚摧，昆炎任炽，犹见豪情。半壁渐成孤注，听天堑、黯咽涛声。和桓伊清笛，一般江上愁生。
浣溪沙·白杏花,清末民国初,夏孙桐,许为寒梅作后身。却怜眉靥尚含颦。依依别是一般春。梦雨飘时如有恨，颓阳抹处了无痕。酡颜羞煞玉楼人。
长亭怨慢·偶过社园，花事垂尽，再和枝巢,清末民国初,夏孙桐,任遮断、漫天飞絮。暗淡韶光，落红庭户。雨横风狂，燕悽莺怨又多许。花幡料理，还欲傍、危栏树。剩得几分春，偏对著、茫茫长此。薄暮。看斜阳花外，历乱倦蜂无数。繁华换了，怎佳节、绿阴轻付。听桥上、隐隐鹃声。问来日、芳丛谁主。但照眼荼蘼，离思牵萦金缕。
鹧鸪天·黄公渚匑厂乙稿题辞,清末民国初,夏孙桐,唱遍潇潇暮雨词。吴宫花草不堪思。怀湘屈贾同千古，入洛机云又一时。工感慨，耐禁持。看看风水皱春池。千桑万海人间世，同向天涯话鬓丝。
小重山令·黄君坦天风海涛楼图。楼在青岛，为先德避地栖隐所筑,清末民国初,夏孙桐,闻说桃源不避秦。依依南雁侣，尽愁人。一楼高纳海天云。思先泽，薇蕨尚留春。山旧劫灰新。蓬莱清浅水，又逡巡。九州何日澹烟尘。金台侧，还吊望诸君。
小重山令·题彭城君摹董小宛病榻听秋图,清末民国初,夏孙桐,秋士从来易感秋。美人迟暮日，亦相侔。萧条天壤任悠悠。谁分别，古恨与今愁。烟墨故缣留。影梅庵畔语，漫寻搜。卅年桑海在心头。春灯黯，残梦五湖舟。
玉楼春·梨花，用欧阳炯体,清末民国初,夏孙桐,落尽桃绯飘柳线。只觉春游心意懒。小园昨夜又东风，花事棠梨开别馆。玉燕交飞帘乍卷。夕照余红浑不掩。一庭香雪悄无人，啼到杜鹃春已晚。
瑞鹤仙·吴兴姚亶素为王半塘姻旧。乱后复侨居吴门。以填词图征题，并寄示近作，倚此奉报,清末民国初,夏孙桐,劫灰吟未了。正庾郎萧瑟，江关秋老。寒枝夜乌绕。况相逢南雁，诉将怀抱。风烟坐啸。满奚囊、愁缣恨草。盻春回、节物关情，漫惜冻杯倾倒。闻道。承平追溯，四印高斋，擘笺摛藻。音沉韵杳。黄垆畔、记曾到。话春明前事，荒驼残陌，凭续梦余后稿。怕听它、暮雨吴沤，断肠苦调。
满庭芳·元日书怀，和仲策,清末民国初,夏孙桐,垂白羁人，软红芳节，颂椒依旧开筵。愁深春浅，难避是尊前。尘世悲欢幻影，个中味、尝彻中边。凭谁慰，嫣然一萼，偶对小梅妍。迁延。天漫问，厓珠又失，皋佩空捐。几壮怀销耗，猿臂残年。长此纷纷蚌鹬，劫灰畔、默省因缘。春婆梦，看人醉醒，凄语诉蛮笺。
卜算子·忆菊余咏,清末民国初,夏孙桐,风气日翻新，花样频频改。遂使东篱旧隐沦，也作趋时态。辛苦种花人，斗艳矜奇采。终有凌霜傲骨存，俗客谁能解。
卜算子,清末民国初,夏孙桐,久客住宣南，又作城东记。锦烂云稠古佛旁，烟雨前朝寺。已惓访书游，还借寻秋至。劫后搴芳尚有人，却为花佣喜。
卜算子,清末民国初,夏孙桐,市隐故交稀，邻近存三两。花木丛中曳杖过，此境离尘鞅。赖有素心人，使我秋怀旷。一盏茶香夕照迟，淡味宜同赏。
卜算子,清末民国初,夏孙桐,老境恋寒花，漫诩渊明逸。过眼云烟八十年，历历寻陈迹。图绘可传神，冷淡谐吾癖。诗婢多才属郑家，更乞生花笔。
买陂塘·山塘秋泛,清末民国初,夏孙桐,荡秋心、一纸柔橹，声声如作吴语。迎人波上螺鬟翠，难得更无风雨。佳日遇。不负此、盟鸥呼鹭清俦侣。山情水趣。看卧影荒桥，撑空坏塔，苍莽逗吟绪。绮罗地，霸气销沉几许。僧房还占高处。年年阅尽闲花月，惟见画船来去。凭记取。者满幅、凉烟衰柳金阊路。新愁触迕。休写入斜阳，行行雁字，霜信玉关阻。
忆旧游·题徐芷帆楸阴感旧图,清末民国初,夏孙桐,又繁英缀雪，峭干含霏，绀宇春残。阅尽缁尘影，认参天古绿，深锁空坛。夕阳半晌人去，禅榻落花寒。尽展画疏帘，寻题坏壁，意总阑珊。尊前。问游侣，道百辈词流，掌故曾传。几度芳韶换，叹黄垆陈迹，依旧花间。多情更有红叶，风雨护西阑。愿鬓雪成丝，年年此日来共看。
法曲献仙音·宗室某君，种西番莲于蒲桃下，色逾红艳，经雨不涴，属其闺人写图征题，用碧山韵,清末民国初,夏孙桐,火齐攒云，丹砂射旭，掩映碧窗痕浅。照眼鲜明，烟殊风异，酡颜旧涡微换。怪小立红蜻影，依依护春晚。误惊惋。认连枝、斗丛缃彩，应仿佛、绛妃扶辇。可复识西风，共凌波、人溯秋远。宝盥脂融，写嫣然、香韵同满。把菰蒲添雨，洗尽玉阶凄怨。
鹧鸪天·王梦湘柳泉选梦图，为济南歌者作,清末民国初,夏孙桐,回雪尊前曲乍阑。歌尘渺渺化飞烟。人间梦影轻于絮，湖上春云重似山。移画桨，咽哀弦。鹊山寒食自年年。应知刻意伤春处，丝鬓恒河且自看。
暗香·至日逢雪，社作二首，用白石咏梅韵,清末民国初,夏孙桐,凤城寒色。正昨宵冻涩，西楼残笛。碾碎玉街，树树冰纹待堪摘。云物今朝倦数，知冷入、郊坛吟笔。笑尽日、熨遍炉熏，清梦滞茸席。香国。万花寂。问早萼怨红，半庭烟积。箭虬漫泣。瞥眼东风动遥忆。销尽羁怀几许，白战斗、尊中春碧。便九九、图遍也，绮寮伴得。
疏影·至日逢雪，社作二首，用白石咏梅韵,清末民国初,夏孙桐,吴蓬载玉。记拥蓑画里，烟溆曾宿。一片湖云，色换千山，风尖碎了横竹。春魂飞堕梅花畔，更那辨、枝南枝北。话梦痕、却在寒波，伴我倦鸥清独。无赖长安滞旅。打窗听细响，丝鬓摧绿。添线光阴，容易黄昏，耿耿青灯深屋。还愁入指冰弦脆，变激楚、幽兰新曲。只晓帘、清苦西峰，待把冻蛾烟幅。
虞美人·本意，为寿平题画,清末民国初,夏孙桐,楚腰一捻春魂重。何处愁根种。愤王坟畔日如薰。为问东风眉靥为谁颦。嫣红茜绿纷无数。蜂蝶频猜妒。玉颜不肯怨东君。认取遗钿堕珥一般春。
诉衷情·为艺风题双红豆图,清末民国初,夏孙桐,珊瑚颗颗泪生春。珍重采芳人。天涯心事谁与，易种是愁根。开玉合，掩金尊。自殷勤。东风无据，渺渺佳期，怊怅黄昏。
浪淘沙·顾石公松花江踏雪寻诗图,清末民国初,夏孙桐,皂帽犯寒行。饮马长城。朔风中酒踏层冰。莽莽乌稽天似墨，一笑江横。哀雁咽边声。春到还惊。壮游何处话承平。东北风尘回首望，愁煞兰成。
壶中天·用优昙钵花，为赵次珊尚书作,清末民国初,夏孙桐,珠莹玉亸，讶人间弹指，华鬘春色。蟠实灵椿千岁有，顷刻花开难值。璧月俄临，彩云不散，芳讯留驹隙。亭亭双袂，待迎扶醉归客。旧事金带园葩，丝音省树，付浮云过翼。那及天香生邂逅，恍对餐风姑射。佛国因缘，仙家点化，瑞应嘉名锡。电光能驻，镜中长映冰魂。
花犯·为冯淑莹题并蒂莲图册,清末民国初,夏孙桐,绾同心、天然作耦，亭亭对波镜。露匀香竞。窥半面妆成，一样端正。比鹣伴鲽仙缘证。红情人共省。便净洗、孤单千感，孀娥羞照影。传神个中赵昌图，双妃绛辇倚，梨涡交頩。芳意早，苞将吐、学珠同孕。还描到、露房坠粉。清梦久、秋池鸳睡醒。只笑我、江花空赋，霞姿酬韵冷。
探芳信·甲子岁朝春，和邵伯絅,清末民国初,夏孙桐,岁华茜。对彩胜风含，桃符尘换。便向阳欢意，小梅透微暖。咬春雪脆休孤负，红映屠苏盏。诧儿童、令节双兼，我曾三见。花甲纪初转。似地老天荒，五云回盼。应接芳韶，问王谢、旧堂燕。烧灯挑菜从头数，早拭看花眼。怕因循、钿毂佳期尚晚。
柳梢青·汪仲虎柳岸晓风填词图，为悼亡作,清末民国初,夏孙桐,画里腰身。楼头眼色，烟外眉痕。载酒人归，渡江歌杳，何处香尘。一钩残月如银。带惨绿、藏鸦未匀。风调当年，鬓丝今日，伤别伤春。
浣溪沙·周养安得徐电发、汪退谷、洪北江、胡竹岩小砚各一，摹拓铭字装册，索题,清末民国初,夏孙桐,俪珏双双四美夸。过江人物百年遐。兼诗书画各名家。石友澹交成沆瀣，砚神小记萃风华。支机何异乞云槎。
齐天乐·南海谭玉生先生荷锄遗像,清末民国初,夏孙桐,翛然笠屐坡仙影，耆英楚庭犹睹。国秀编遗，琅嬛校秘，坛坫西园曾主。枝官老去。便识字耕田，换将华组。一锸归来，海南烟雨自今古。白云蒲涧深处。记承平旧事，尊畔鹃语。霰集当时，陆沈此日，庾信江关非故。风流迥慕。托桃李余阴，鲤庭追步。赞缀先贤，授经留世谱。
永遇乐·东坡生日社集，题孙雪居画笠屐图,清末民国初,夏孙桐,绍圣孤臣，儋州迁客，遗貌千古。垫雨冲烟，翛然野服，想行歌还住。春婆闲话，黎童笑逐，漫识远游章甫。问荒庵，桄榔绿暗，憩棠到今存否。坐朝雅集，南飞招鹤，同荐瓣香尊俎。杖履人间，春风长在，红映疏梅庑。南薰清秘，沧桑零落，宝笈不堪重数。且摩挲，东皋妙墨，蠹芸爱护。
一寸金·题罗复堪三山簃校碑图,清末民国初,夏孙桐,衫袖乌痕，见说耽书久成癖。更宝珉搜异，评量虿尾，菭缣阅古，摩挲蝉翼。毡蜡频梳剔。神游处、羽陵蠹泣。看胼手、千本流传，自有豪情壮波磔。静味丹铅，吾庐堪爱，依稀翠扬宅。念赏奇联咏，谢池春早，过车怀旧，苏床尘寂。交道论金石，增惆怅、二难剩一。凭君问、断响人琴，薤琅栖恨墨。
春风袅娜·惺樵嗜女剧，尤倾倒于秦凤云者。值其去，用冯云月韵赋词，意属眷眷，次韵慰之,清末民国初,夏孙桐,羡倾城一顾，万斛销愁。将落拓，换温柔。话霓裳总觉，万花无色，绕梁余韵，长在心头。凤去台空，云飘衣想，正是忺春春不留。海上成连憯天远，门前崔护怅烟收。笑我吴儿木石，秋娘未识，歌场冷、欲赴还休。风如剪，月如毬。连番负了，佳约绸缪。罢瑟清湘，望虚峰碧，散花万丈，迹胜香稠。知音非偶，盼重来声价，红毹影靓，同觑帘钩。
祝英台近·题程郎艳秋并蒂芙蓉卷子，彡道人为其新婚作也,清末民国初,夏孙桐,互珊柯，交翠翼，天上蕊宫侣。骈影凌波，惟有绣鸳许。一般玉镜风情，稿砧模样，好移赠、迦陵词句。绮屏妒。个中玉暖霜清，秾香伴幽素。红豆双拈，月底竞修谱。试看流韵秋江，东风不让，便追共、梅花为伍。
蝶恋花·前题代人作,清末民国初,夏孙桐,绝妙新题征乐府。璧俪珠衔，镜下仙姿睹。五万春花何足数。秋江应被文鸳妒。试与拈花参转语。郎面如花，谁更如郎否。珍重双声谐绛树。镌苕重订燕兰谱。
法曲献仙音·社坛芍药有金带围一株，俞阶青乞陈夫人图之于扇，为赋此解,清末民国初,夏孙桐,茧栗红分，宫衣黄束，艳说花中奇瑞。双管搓脂，一枝含露，香生佩环摇绮。看醉缬翩跹态，薰风为扶起。柏坛外。绕珍丛、夕阳无限，应梦想、春满凤池瑶砌。瘦损沈郎腰，笑而今、难称金紫。旧事扬州，漫披图、嘉话重纪。但寻春结伴，剩盏不辞婪尾。
雪梅香·惺樵见和前此，叠韵酬之,清末民国初,夏孙桐,景清绝，除将雪月漫相干。正春光迎腊，枝头素萼禁寒。如水诗心逗瑶席，出尘仙骨锁金环。且消得，添线光阴，堆絮庭栏。看看。雨迟暮，埽径烹茶，索笑追欢。领略孤芳，倚筇竹外松间。许伴黄昏耐寥寂，莫从烟火硕咸酸。琼瑶意，寄与骚人，同佩秋兰。
卜算子·忆菊续咏。前岁有作，专咏京师旧事。今广之，复成八阕 其一,清末民国初,夏孙桐,花为寿筵开，愿作重阳景。父老跻堂异事夸，谓兆延年庆。觞咏桂堂连，彩舞兰阶映。回忆寒家极盛时，愧说孙枝竞。
卜算子·忆菊续咏。前岁有作，专咏京师旧事。今广之，复成八阕 其二,清末民国初,夏孙桐,斗室贮秋光，少许逾多许。手植花开趣更深，枝叶知辛苦。露蕊向人间，苔盎留痕古。会得天然澹逸姿，红紫嫌尘土。
卜算子·忆菊续咏。前岁有作，专咏京师旧事。今广之，复成八阕 其三,清末民国初,夏孙桐,河上种花翁，岁久谐花性。独掩柴门自抱奇，傲骨寒姿并。郑重一瓻情，脱手琼瑶赠。乞得珊钩与玉槃，助我持螯兴。
卜算子·忆菊续咏。前岁有作，专咏京师旧事。今广之，复成八阕 其四,清末民国初,夏孙桐,靖节咏东篱，定异风尘态。不见幽人手植栽，高致空悬揣。甫里有家风，茶灶烟波外。花下年年倚洞箫，此意无人解。
卜算子·忆菊续咏。前岁有作，专咏京师旧事。今广之，复成八阕 其五,清末民国初,夏孙桐,吏隐隐于花，霜圃皋桥畔。高阁传觞为赏秋，花映珠帘卷。英气间清愁，思旧今犹绻。易主楼台又几时，休问看花伴。
卜算子·忆菊续咏。前岁有作，专咏京师旧事。今广之，复成八阕 其六,清末民国初,夏孙桐,传舍笑萍踪，花好留人看。来与秋芳作主人，三径归新管。匝地俨铺金，耐久回冬暖。点点霜华似滴珠，更助琼枝灿。
卜算子·忆菊续咏。前岁有作，专咏京师旧事。今广之，复成八阕 其七,清末民国初,夏孙桐,墨妙旧亭荒，荆棘开新圃。列盎盈阶少异观，佳兴临觞阻。独秀玉峰成，五色云屏组。笑此多多论将才，花队编行伍。
卜算子·忆菊续咏。前岁有作，专咏京师旧事。今广之，复成八阕 其八,清末民国初,夏孙桐,菊韵贵清疏，番品秾而丽。云髻珠翘欲下垂，舞态环妃醉。色泽映宦瓷，供养宜檀几。海客闲谈种植经，聊广寻秋记。
探芳信·己巳立春日社集，咏春饼,清末民国初,夏孙桐,荐新早。趁翠韭登盘，黄羊分灶。又醉酬佳节，芳饵佐清醥。配将鲑菜宜兼美，叶卷田田小。旧京时、风味依然，艳称春咬。吉兆卜晴昊。愿麦陇风来，老农同饱。缺齿残牙，更休说、红绫好。胜他名士空描画，健啖当筵笑。赋酥花、且喜东风乍到。
临江仙·元日和伯絅，用阳春韵,清末民国初,夏孙桐,眼前风物年年异，屠苏懒注杯深。老来佳兴尽销沈。平安相颂语，便抵万万金。闹蛾嬉趁铜街去，声声还报春禽。向荣人物一般心。无聊箫鼓，且与散愁襟。
西平乐慢·为朱小汀题所藏吴兔床小桐溪山馆图，用梦窗体,清末民国初,夏孙桐,郑谷栖真，庾园赋隐，尘外近接琅嬛。高阁云轮，乱签风叶，曾夸架压千元。看砌草、长萦带碧，池水清留砚沈，幽居意远，苍茫妙笔荆关。为问堂前燕子，寻旧话、万柳夕阳边。拜经楼古，沧桑易阅，依庑人来，宅相称贤。凭记取、残烽树石，历劫门庭，几度机丝伴读，竹马嬉游，都向图中证梦缘。长物仅存，荆弓遇合，米舫光芒，漫感山邱，烬荻摩挲，藏书纪事同传。
琐窗寒·吕桐花夫人挽词。夫人工倚声，所著清声阁词数千首，待刊。所居为潘文勤滂喜斋旧宅，屡邀社集,清末民国初,夏孙桐,绕幔尧章，玉台叔夏，此才天吝。清声阁畔，滂喜余芳犹引。忆尊前、翠笺共披，九霄唾落珠玑润。又月箫谱歇，梅屏春闭，已成遗韵。凄紧。霜兰陨。正骑省诗悲，令公香烬。燃脂剩墨，荩箧深储珍本。待流传、光烛汗青，嗣音漱玉宜骖靳。怅春明、社约凋零，断阕空金粉。
青玉案·上巳社园修禊，因病未至，分韵得与字,清末民国初,夏孙桐,桃花落后杨花舞。正携酒、莺啼处。似我老怀浑漫与。杖藜时到，临觞翩阻。轻把芳期误。华林胜事休重数。兰芍都成断肠句。刻意忺春春且住。流年如水，看花如雾。还恋闲鸥鹭。
水调歌头·汪仲虎七十征词,清末民国初,夏孙桐,眼底阅桑海，天与古稀年。高门江左王谢，名动孝廉船。犹忆上书北阙，不减洛阳年少，白面吐谈边。今昔一回首，勋业总云烟。百篇诗，几两屐，自陶然。召平瓜圃无恙，娱老得身闲。多少春明梦影，付与尊前话旧，珍重岁寒缘。尽许词清俟，努力保朱颜。
南楼令·宫怨第四首，叠前韵,清末民国初,夏孙桐,携手下庭阶。宫娥劝别怀。祝平安、鸾驭遄回。建业文房多秘宝，休付与，劫灰哀。荷锄避风台。艰难保障才。漏沈沈、漆室忧来。虎踞龙蟠形胜在，闻喜宴，可重开。
金缕曲·戊寅上巳，寂坐空斋，枨触旧游，叠去年社园修禊韵，赋此志慨,清末民国初,夏孙桐,还号长安客。闭荒斋、药炉茗椀，换将吟席。三月余寒犹不减，满眼新芜送碧。恼人是、无情春色。那管世间兴亡事，但莺花、依例留陈迹。徒令我，叹非昔。年时祓禊欢场历。趁嘉辰、琴尊胜赏，慰人衰白。劫后园林今寥落，每向花前太息。漫寻遍、烟郊尘陌。一掬香兰愁波洗，旧繁华、堕影成追忆。吟思黯，曲江侧。
鹊桥仙·七夕夜饮酒家，遇雨,清末民国初,夏孙桐,银河露冷，金杯酒酽，天上人间欢遇。多情终古属今宵，又岂是、秦朝楚暮。片云乍起，罗衣暗湿，偏有无端风雨。仙家一梦晓鸡啼，也添得、阳关离绪。
水龙吟,清末民国初,夏孙桐,名山事业无穷，高人成就天缘造。斯文未坠，留存硕果，岿然一老。早入承明，郁为耆献，士林师表。喜精神龙马，稀年健胜，得天厚，尘寰少。老圃秋容入画，侑瑶觞、霜腴正饱。晚香堂启，魏公高致，允称同调。鸿文寿世，古欢尤羡，嫏嬛身到。纪添筹、屈指期颐，岁寒长保。
玉楼春,清末民国初,李岳瑞,莺边细雨流光湿。燕外晴丝烟缕碧。单衣乍御更添绵，天气阴晴浑不测。残红冉冉东西陌。万绿濛濛芳事歇。因循误了赏花时，三月正当三十日。
齐天乐·辛巳人日,清末民国初,李岳瑞,东风又送春愁到，楼台悄无人管。柳发髡余，梅魂苏未，应恨当时折遍。西园向晚。剩帘卷金钩，酒疏玉盏。玳瑁空梁，定巢惟有旧时燕。朝来江上病酒，望青山隐隐，疑近还远。草色萦袍，花枝剪彩，都是啼痕曾染。春心尚浅。甚著力催齐，翠娇红怨。莫上高楼，倚阑揩泪眼。
莺啼序·上元期迩，箫鼓喧阗，顾影自怜，烦忧百种。依梦窗韵，曼声度此。自写牢愁，不计其辞之杂沓也,清末民国初,李岳瑞,春声夜来四起，遍千门万户。碧天远、玉宇高寒，珊珊明月何暮。御街畔、鱼龙曼衍，星桥铁锁银花树。漾晴晖、摇曳因风，荡成芳絮。旧日东华，几辈胜侣，踏天街软雾。醉箫鼓、游宴承平，京尘缁尽衣素。蓦惊心、天吴蹴浪，彩云散、飘零金缕。怕重论、青琐朝班，旧时鹓鹭。金舆北曲，紫气西来，九重尚寄旅。闻说道、帝城无恙，昨梦依稀，北里笙歌，南湖烟雨。灵均顑颔，兰成萧瑟，支离东北风尘际，最销魂、一曲公无渡。钗分镜拆，凄然更怆离鸾，玉颜寂寞黄土。茫茫万感，漫鼓秦筝，听夜歌白苎。试问取、余情何似，江上烟云，梦蝶逍遥，听鸡起舞。沅湘难济，重华何在，瑶台娀女方偃蹇，莽风涛、谁是中流柱。江南草长莺飞，招隐词成，故人在否。
兰陵王·翡仙殁后，倏忽经年，芳菲依旧，欢悰去心，怅然此怀，乌能已已,清末民国初,李岳瑞,峭寒侧。帘外东风无力。清明近、烟柳雨丝，空里冥濛弄娇碧。春来似过客。寂寂。箫声巷陌。谁曾信、无限古欢，一霎鹃声变今昔。伤心判鹣翼。但想像玉容，眉恨堆积。天长地久情何极。记花下携手，落红黏鬓，珍丛静绕数太息。怕芳事狼藉。追忆。更悽恻。但永夜无眠，零泪沾臆。安仁鬓影新霜白。纵月没星替，那能销释。梁闲栖燕，定为我，也脉脉。
薄倖,清末民国初,李岳瑞,洞箫声暖。冶游到、回廊小院。听多少、莺歌燕语，忘却秋来旧怨。望家山、难卜归期，天涯输与飞雁。但凤纸传笺，貂裘贳酒，夜走燕支坡畔。曾记得，年时事，行乐地、月明花满。春光能几日，蜂狂蝶闹，东风蓦地轻吹散。故园凝盼。碧沈沈、燕草秦桑，一纸音书断。杨花去也，愁问江南近远。
大圣乐·用草窗体,清末民国初,李岳瑞,娇柳青柔，小桃红晕，嫩寒天气。午梦回、独自凭阑，蝶影泥人，庭院绿阴如水。寂寞锦衾孤眠久，倚虚幌、凝眸曾倦睇。销魂极。剩尘掩镜奁，箱封针黹。春来最伤往事。况梁燕、双栖莺语腻。对画楼遗挂，人闲天上，音容迢递。薄命似花愁轻折，更帘外、东风红满地。春残矣。纵芳醑、应难成醉。
金缕曲,清末民国初,李岳瑞,芳事阑珊极。更何堪、几番风雨，几番摧抑。似绣园林谁管领，祗恨长幡无力。但一任、封姨狼藉。零落国香无人问，剩浮花、浪蕊争春色。鹃啼苦，落英积。玉箫声里流年掷。遍天涯、濛濛飞絮，绿愁红恻。沧海沈沈碧云暮，梦里难忘故国。问谁侍、东皇案侧。陶令门前垂垂柳，折腰支、移傍章台植。阑干外，月华白。
齐天乐·读韩内翰遗集,清末民国初,李岳瑞,滔天汴水茫茫浸，长安故宫离黍。汾晋鸦军，泉唐铁券，太息英雄何许。金銮漫语。记足拙安蛇，须危捋虎。湘楚朱樱，那堪回首上林树。纥干山上冻雀，愿生生世世，飞向乐处。忍泪看天，登楼望远，凄绝天家夫妇。断云含雨。指万里闽中，瘴江南去。一卷香奁，此情谁认取。
摸鱼儿·饯雁,清末民国初,李岳瑞,记年时、月明仙掌，北风吹尔南去。悤悤几日春回矣，还到旧曾经处。君且住。君不见、青芜满目迷归路。黯然无语。尽咄咄书空，一行行字，为问甚情绪。闲凝伫。似悔随阳计误。惊心矰缴无数。小园却羡闲莺燕，梦稳画梁芳树。君记取。休忘却、莓苔菰米湘江渚。今宵送汝。便一舸江南，春帆万里，相觅旧鸥鹭。
青山湿遍,清末民国初,李岳瑞,彩云化也，今生已矣，那问他生。不信春宵苦短，尽厌厌、守定残更。记年时、银烛坐调笙。甚今年、一样东风到，引琼箫、都作离声。堕砌缴云冉冉，窥窗淡月冥冥。肠断哀蝉落叶，昙花絮果，了不分明。一霎鸳鸯梦醒。但悽然、镜约钗盟。算人闲、天上两凄清。便相逢、梦里浑无据，况不眠、梦也难成。帖帖蚕眠细字，昏昏凤胫孤镫。
菩萨蛮·拟飞卿,清末民国初,李岳瑞,绣檀回枕沈烟梦。玉钩压幔春愁重。银汉隔红墙。可怜双凤凰。金猊香篆歇。心字终难灭。瘦尽小腰支。问郎知未知。
菩萨蛮,清末民国初,李岳瑞,眉痕深浅春山翠。罗衣叶叶云垂地。故故妒青娥。画笼鹦语多。彩云何处去。碧海沈沈雾。桂楫木兰舟。风波千里愁。
菩萨蛮,清末民国初,李岳瑞,瑶窗过雨星衣湿。赤鳞紫凤争春色。西北是高楼。有人楼上头。玉笙吹梦醒。满地秋千影。飘泊女床鸾。碧城生暮寒。
菩萨蛮,清末民国初,李岳瑞,乱鸦啼后莺声歰。春山一带无情碧。三度柳依依。故人归不归。楼头红烛泪。楼下青骢辔。一角夕阳红。画阑西面风。
踏莎行,清末民国初,李岳瑞,风剪裁寒，烟丝织暝。画楼西畔深深径。新妆才罢上帘迟，有人偷觑花前影。翠袖凉生，黄昏酒醒。凭阑祗觉芳心警。一场春梦不分明，东风昨夜桃花井。
水龙吟·庭下桃花十四年前手植物也，归来已三度开花矣。抚身世之如萍，惜流光之似水，慨然寄咏，情见乎词,清末民国初,李岳瑞,武陵春色移来，嫣然竹外枝三两。盈盈一水，东风送到，玉人双桨。崔护重游，殷勤留恋，去年门巷。羡芙蓉生在，秋江风露，浑不作，人闲想。细把娇枝认取，问朱颜、别来无恙。红潮晕颊，粉痕渍泪，春情盎盎。绣户无人，仙源何处，花前惆怅。怕明朝细逐，杨花点点，满空阶上。
疏影·柳,清末民国初,李岳瑞,颦青晕碧。又黛眉乍展，摇弄春色。金粉南朝，多少楼台，一抹烟痕如织。灵和殿里风流尽，更莫问、梁园宾客。剩缕衣、零落湖湘，旧日舞腰无力。话到隋堤故事，锦帆自别后，难觅陈迹。三起三眠，一颦一笑，只傍红阑桥侧。深闺何限封侯梦，镇几度、翠楼相忆。向陌头、绾住东风，问讯故人消息。
高阳台,清末民国初,李岳瑞,度柳风尖，拚风雨猛，流年容易春深。乍卷帘衣，后堂芳树愔愔。天涯处处生芳草，甚东风、偏长红心。懒追寻。香冷金炉，徽冷瑶琴。春来无限悲秋感，恰今宵酒醒，月上花阴。凤纸收将，相思枉托青禽。秋眸早割柔肠断，况香桃、瘦骨而今。最难禁。绣户萧萧，虚幌沈沈。
绛都春·和梦窗,清末民国初,李岳瑞,钗梁旧燕。怅尘满镜台，奁衣慵换。笛里暮愁，琴里秋心春痕短。高楼明月吹箫伴。隔瀛海、仙山天远。乱莺啼后，碧苔院宇，履綦谁见。江馆。萧萧夜雨暮云外，尚把鸾音凝盼。骑省费词，元相悲怀谁深浅。朱颜省识春风面。倩谁写、真真行看。芳魂纵使招来，怕随梦散。
浣溪沙·咏柳，哀辽左也,清末民国初,李岳瑞,玉笛声里搅絮飞。飘零金缕旧宫衣。绿云无限好腰支。攀折任从行客手，凄凉忍话少年时。又随风去落天涯。
三姝媚·丁未人日,清末民国初,李岳瑞,江村芳事浅。乍东风归来，冻云初敛。蝶思鹃愁，把好春都付，等闲莺燕。空外游丝，引不到、玉骢行缓。舞袖弓腰，赢得声声，凤箫悽怨。何事湖山游倦。奈十日春寒，雨丝风片。绣袜双鸳，怕藓阶香径，露痕犹泫。似水光阴，人未老、玉容先变。问讯王孙，消息天涯近远。
声声慢·用草窗体有赠,清末民国初,李岳瑞,花柔英气，酒祓深愁，高楼明月清宵。燕昵莺痴，剧怜豆蔻香梢。十年絮泥心事，又东风、催起春潮。争忍俊，是犀心一点，凤咮双翘。次第番风过也，怕绿阴结子，春去难招。好托微波，殷勤为护双桡。天涯自惊老大，且尊前、偎倚纤腰。银烛灺，渐曲终人渺，惆怅红桥。
菩萨蛮,清末民国初,李岳瑞,西洲一夜西风紧。玳梁乳燕栖难稳。回首郁金堂。可怜双凤凰。金铃黄耳护。莫放昆仑度。何处最魂销。冶城朝暮潮。
菩萨蛮,清末民国初,李岳瑞,灵犀一点春心损。玉珰缄札全无准。隐隐走雷声。宵深梦未成。炉温香篆灭。小胆空房怯。两度见花开。待郎郎不来。
菩萨蛮,清末民国初,李岳瑞,三巴昨夜家书到。相迎直抵长风好。望断水悠悠。如何祗去舟。相思了无益。懒把金钱掷。慎莫学弹棋。不平教诉谁。
菩萨蛮,清末民国初,李岳瑞,昨宵才把香罗解。今朝蟢子栖麟带。多谢石尤风。送郎怀袖中。相将红烛背。滴尽思君泪。已过绿阴时。落花争上枝。
霜叶飞·书愤,清末民国初,李岳瑞,侧身江表沧州远，归心乡梦多少。阆风緤马，望觚棱、谁念铜驼倒。系不住、西颓落照。神州如此河山好。怅客里、光阴容易，又西风几度，倚楼凭眺。何况皖水青燐，稽山碧血，简书愁到。猿鸟不堪重对，旧青娥、零泪谈天宝。正海气、冥冥未晓。何时鞭起痴龙觉。待有约，浮家去，故国平居，更谁同调。
凤凰台上忆吹箫,清末民国初,李岳瑞,皓月仍圆，西风昨夜，一年容易惊秋。泻沈沈银汉，无语东流。正是羁心撩乱，何堪更、砧杵声遒。销魂处、红鹣绮梦，白雁边愁。悠悠。夜凉如水，恰小扇轻衫，渐昵香篝。也知非吾土，强俯登楼。一发中原隐隐，凭谁挽、落日神州。空惆怅、公无渡河，试奏箜篌。
鹧鸪天,清末民国初,李岳瑞,镜里鸾文绕梦思。微波无藉肯通词。由来酒绿镫红候，尽是回肠荡气时。伤往事，感新知。钗盟钿约是耶非。东风才送春潮长，忍遣鹃声苦唤归。
庆春宫·七夕，用清真韵,清末民国初,李岳瑞,罗扇恩疏，桃笙凉逗，雁风又到江城。玉笛新愁，文箫悽怨，可堪尽作秋声。人闲天上，怅今夜、凄凉四星。珧纹窗掩，雁胫镫昏，离思深萦。微波著意将迎。谁信今生，天遣飘零。银汉迢遥，瑶京修阻，素娥应悔孤清。镜中鸾影，算草草、新妆照成。个侬知否，梦雨疑云，难慰多情。
八声甘州·简彊村,清末民国初,李岳瑞,蓦黄花、都傍战尘开，销魂故园秋。怅西风韦杜，衰蒲细柳，一片清愁。望里秦山破碎，泾渭自东流。饮罢瑶池暮，日晏昆丘。问讯胥台倦叟，但无端歌哭，争挽神州。念浮家有约，何事苦淹留。碧沈沈、江南旧树，怕烟波、无地著闲鸥。千秋事，只霜花卷，为写烦忧。
烛影摇红·辛亥十二月廿五日作,清末民国初,李岳瑞,楼上黄昏，绣帘垂地花光乱。斜阳犹自罥危阑，天末余红恋。人世东风悄换。怅玉妃、鸾绡泪浣。暮鸦啼后凤瑟，新声谁家歌管。璧月弦沈，素娥未肯辉分半。釭花今夜冷于秋，冻折瑶簪断。陌上钿车缓缓。问何时、金迷翠暖。远书凭寄辽海，蓝霞北飞南雁。
西平乐·除夕简谷飞，用梦窗韵,清末民国初,李岳瑞,萍絮天涯，鼓鼙江上，愁对旧柳依依。小劫华鬘，故园心眼，无家枉说同归。叹我已、星星满鬓，君亦年年中酒，天寒岁晚，谁怜倚竹斜晖。回首昔游，影事摇落，飘泊比游丝。蜃楼成市，狼熢照水，太息人闲，云散星移。休更问、题纨绮思。艺菊清盟，听取寒皋唳鹤，旧苑啼鹃，花谢争能返故枝。双燕玳梁，东风细雨，刻意伤春，诉尽飘零，莫近危阑，寻常巷陌翻飞。
塞孤·壬子正月十六日用乐章韵，简子培彊村剑丞,清末民国初,李岳瑞,朔风凄，凤管深宵歇。草草铜仙临发。昨夜绮筵今夜别。霜信紧，天街滑。新莺暖啭空花，归雁冷，沈边月。乍江梅、引三弄凄裂。魂断百尺楼，梦里芙蓉阙。杜鹃声声啼彻。万里苍梧凝望切。浑忘了，烧镫节。羁栖向上林枝，惆怅对，东阑雪。问金尊、何事空设。
临江仙·微雨乍晴，江干晚眺。时正闻陕警，用屯田韵，即依其韵,清末民国初,李岳瑞,镜浦过雨，扶小槛，送归帆。春潮昨夜愁添。正暮烟凝紫，更晴涨拖蓝。流光冉冉迅羽，柳摇残梦老江南。南雁北归悭。信息乡山，万里崤函。指夕波明处，但斜照红衔。新寒。向暝渐紧，上钩休任风帘。
浪淘沙慢·彊村赋此调，末阕用汉乐府上邪诗意，爱其奇横悲壮，效颦为此,清末民国初,李岳瑞,晚寒酽、沈云罥网，细雨微缬。帘际酸风乍掣。霏花渐酿暮雪。记昨夜、星辰前夜月。小楼畔、绿酒香冽。怅赠佩、传笺俊游侣，今宵惇轻别。思结。梦中翠管凄咽。念雾鬓、烟鬟惊鸿态，楚楚清露怯。嗟凤思鸾愁，都付啼鴂。怨歌断阕留泪痕，看取斑斑泪血。瀛海尘飞红桑折。银云浦、暗停画楫。旧盟稳、瑶缄回荩箧。在天愿、比翼鹣鹣万籁寂。灵犀肯向笼鹦泄。
六丑,清末民国初,李岳瑞,镇看花泪眼，悄立遍、池头凝碧。晓钟乍临，芳晖惊过隙。一逝难觅。望帝魂归夜，旧时台榭，剩断红狼藉。零环碎佩添萧瑟。絮影空迷，箫声旋寂。佳人更无消息。但苔痕袜印，犹认香迹。留君今夕。对清尊易泣。万里青芜苑，非故国。江关老去词客。便重逢镜里，玉颜殊昔。阑干外、燕愁莺歰。君不见、日暮东风，御柳可怜行色。芳华怨、莫问天北。纵锦笺、遍写相思字，何由寄得。
无闷,清末民国初,李岳瑞,花外琼箫，春色二分，肠断曲屏山底。正远梦醒初，篆烟香腻。小槛霏红万点，渐化作、濛濛燕支泪。又踏青期误，丝痕絮影，尽随流水。憔悴。遣无计。怅钗约镜盟，浅深芳字。问天际、微波玉人归未。旧恨东风漫省，更添送、新愁鹃声里。还怕剩、一角斜晖，又被乱莺啼坠。
解连环·用梦窗韵,清末民国初,李岳瑞,万愁纡结。渐黄昏荡暝，暮寒无极。正倚楼、凉月窥人，对衰翠怨红，雁边秋色。梦里婵娟，早魂断、玉京天北。尽哀蝉韵咽，数尽坠欢，总成相忆。年芳自怜浪掷。又霜前细菊，潘鬓添白。凭画阑、西望关情，试回首长安，乱云凝碧。欲托微波，趁双桨、沧江烟汐。指吴皋、夜长露冷，甚时寄得。
六丑·壬子九月朔日沪上纪所见，用梦窗韵，和季刚,清末民国初,李岳瑞,正凉霞绀海，漏瑟转、西风微掣。小山丛桂，留人馨半灭。却值佳节。曼衍鱼龙戏，万枝幡影，傍五云高揭。骄嘶宝马香鞯热。路幕传签，淞波剪缬。苕苕蜃楼仙阙。听严城箫管，一霎吹彻。欢悰未歇。奈霜痕苎发。俊侣嬉游处，怀抱别。年芳又过啼鴂。渐街尘倦步，露寒侵袜。银花烬、钿车声绝。不堪问、玉殿秋期，换了故宫新月。清商怨、休唱回雪。向夜阑、更续传柑梦，釭花恨结。
霜叶飞·九日，依梦窗韵,清末民国初,李岳瑞,乱云孤绪。西风外、吴天无恙烟树。去年佳节罢传杯，鼓角声中雨。怅一霎、华年过羽。沧桑容易悲今古。看遍插茱萸，老至怯登临，载酒且寻蛮素。休念雉尾云寒，鲸鳞月冷，杜陵秋兴愁赋。雁啼偏爱近歌前，泪掩铜仙语。尽手折、衰杨怨缕。荒江寂寞玉龙去。问几时成归计，细菊香醪，故山高处。
蕙兰芳引·梧生农部病殁金陵，悼赋,清末民国初,李岳瑞,楼上晚寒，倚孤枕、怆闻邻笛。正鄂渚帆回，那便夜台路隔。暝云雁断，但望里、枫林月黑。盼故人、入梦为说，文昌消息。直北风尘，天西鼙鼓，战血犹碧。问憎命文章，谁访茂陵遗集。江关词赋，自怜萧瑟。歌大招，何处锦鲸游迹。
瑞龙吟·用清真韵,清末民国初,李岳瑞,江城路。曾见绀蕊霏花，翠阴笼树。虹桥三尺柔波，画船载酒，东风飏处。漫吟伫。何意梦游重到，旧时庭户。愔愔小阁黄昏，恨烟怨柳，栖鸦对语。前度玉人天远，锦筵箫管，谁家歌舞。还恐望中青山，眉黛非故。红楼绣箔，慵赋闲情句。凭谁问、惊鸿倩影，轻鸾纤步。镜里朱颜去。酽寒倦理，鸳机断绪。愁把衰杨缕。芳事晚、沈沈瑶华今雨。夜凉雁寂，一襟秋絮。
霜花腴·北行戒期，留别南中旧雨。用君特韵,清末民国初,李岳瑞,过江倦客抚鬓丝，浮名误我儒冠。经醉湖山，漂波萍絮，天涯去住都难。故园梦宽。正雁飞、黄菊霜前。向长安、更觅巢痕，暮云高处不胜寒。京洛俊游星散，换无情一碧，树树新蝉。丹阙尘昏，金台秋悄，兰成赋笔慵笺。月明系船。听四弦、愁对娟娟。寄相思、付与吴鸿，远书和泪看。
西河·金台怀古,清末民国初,李岳瑞,神京路、秋色苍然催起。沧波残画霸台空，浑河寒水。十三陵树夕阳多，觚棱翁仲斜倚。御沟畔，摇万苇。隐赈天街坊里。昭阳日暮玉颜愁，乱鸦能记。凤城楼阁五云飞，西山无恙浓翠。对往迹、何限幽思，况鲸潮、东溟如沸。且引浊醪沈醉。洒新亭泪。尽雄图谁是，俯仰千秋兴亡事。
鹧鸪天,清末民国初,李岳瑞,银汉苕苕访玉清。步虚消息断倾城。才闻缟袂裁寒竹，忽漫琼筵理素筝。云护惜，月将迎。一池水皱底干卿。锦茵谁搅乌龙睡，愁听花阴吠日声。
鹧鸪天,清末民国初,李岳瑞,隔座河源尚雨声。赤鳞狂舞露盘倾。双星钗钿寻前约，一卷宫闺认小名。情脉脉，水盈盈。微波无藉肯通诚。王昌已在墙东望，谁把银潢界紫清。
鹧鸪天,清末民国初,李岳瑞,唤起南云怨杜鹃。当时肯信掌中欢。明妆宝髻三姝艳，方胜同心两字难。春晼晚，意阑珊。琼楼才信不禁寒。悤悤仍作抛家髻，多事求凰一曲弹。
高阳台·神武门外荷花，和鬯威,清末民国初,李岳瑞,槃角珠凉，镜心红悴，湘波传恨宫沟。晕脸潮新，当年曾侍宸游。洞房环佩悭消息，启晶帘、犹照妆楼。黯销凝、一水漂花，日暮东流。田田争识侬情苦，问江南缓调，为舣莲舟。太液溪边，深乡隔断温柔。前溪舞罢繁华冷，算寻芳、但有闲鸥。更何人、小殿霓裳，藉祓清愁。
氐州第一·玉蝀桥晓看新荷，用清真韵,清末民国初,李岳瑞,娇绿颦波，新粉媚雨，嫣然数点花小。翠叶凉鸥，柔茎惊鹭，香溢虹梁缥缈。云表蟾钩，露气浸、寒光分照。钿阁新欢，霓裳旧曲，并催人老。素鲤江南芳讯少。更何意、回肠千绕。镜槛春痕，琼华影事，甚苦萦襟抱。问瑶姬，天样远，空凝睇、愁鬘一笑。玉殿秋来，梦醒时、余霞映晓。
还京乐·宫桥夕眺，和次公,清末民国初,李岳瑞,禁钟定、一带青芜，翠陌知谁主。对绮波红霁，镜奁碧展，闲鸥来去。殢怨蛾愁髻，珠帘桁隔西山雨。凝望里、宫柳倦舞，低鬟凄楚。渐灵坛暮。傍红墙、松桧参天，黛色年年，应省恨绪。龙池旧月多情，最销魂、画船箫鼓。抚朱阑，看砌蝶，双飞城乌万羽。紫鳦秋来客，依依还睇归路。
倦寻芳·有寄，用梦窗赠老妓李怜韵,清末民国初,李岳瑞,倦调凤柱，回梦鸳机，难驻归燕。黛笔双蛾，曾记镜中回面。啼鴂生憎芳讯渺，惊鸿却悔神光见。怅重来，但苔痕印屧，蜡珠萦剪。甚昨夕、星辰凄怨。门外香骢，陌上踏遍。秀靥秋眸，无恙旧时行看。风意不应迷路迥，云罗翻界微波远。黯凭阑，听箫声、晕蟾吹散。
浣溪沙,清末民国初,李岳瑞,锦瑟春心托杜鹃。双栖无分女床鸾。当时怊怅况今年。西月照人莹似镜，东风摇梦软于烟。祗成幽忆不成欢。
惜红衣·夏夜不寐，偕岩征游社稷坛。招凉水榭，波光露气，荡魂悽魄。用白石韵索和,清末民国初,李岳瑞,钩月林梢，绳河殿侧，坐销吟力。缥瓦烟光，檀栾荡金碧。宫鸦梦醒，应解识、沧桑迁客。凄寂。清漏往时，隔重帘消息。华镫绮陌。鬓影衣香，苔痕绣鸳藉。高寒玉宇恋国。斗瞻北。一霎水天闲话，都是廿年曾历。愿故园无恙，同挹岳莲秋色。
鹧鸪天·后游仙,清末民国初,李岳瑞,佻巧雄鸠当鸩媒。枉将明月照君怀。乌龙肯信因郎吠，赤凤原知为姊来。惊割席，且衔杯。蓉塘隐隐起轻雷。分明咫尺蓬山路，谁遣神风却引回。
鹧鸪天,清末民国初,李岳瑞,寸寸莲丝拗不开。天涯原有望夫台。太真密誓坚金钿，小玉重圆兆锦鞋。琼珶和，素书裁。西南真待好风来。密香早驾青鸾去，莫遣佳期后约乖。
新雁过妆楼·丁巳六月薄游沪上，梦坡招饮春宵楼，听小鬟歌惨睹一曲，感赋。用君特韵,清末民国初,李岳瑞,雨细风寒。霓裳奏、青娥旧恨年年。往时清漏，归梦望断刀环。玉琯吹残三叠曲，翠华信寂五云闲。黯无眠。凤城淡月，还照江干。销魂秋娘去日，怅靓妆素质，浅黛娟娟。弄梅影事，钗钿密誓人天。星桥笑看夜度，乍双湿、凉宵香雾鬟。琴心悄，问女床、山上何树栖鸾。
齐天乐·己未闰七夕,清末民国初,李岳瑞,文波不隔鸳鸯棹，盈盈水声银浦。淡月眉纤，凉云鬓湿，罗袜姗姗微步。添河两度。谢灵鹊今年，告劳酬汝。未信仙家，艳情还被曙鸡妒。人天一例怨别，恨无青鸟使，难寄书素。镜里鸾孤，梁闲燕寂，赢得秋心如许。归飞倦羽。问镌骨鹣愁，汜人知否。后夜相望，更怜风浪阻。
绮寮怨·和天琴丈伏日水榭纳凉,清末民国初,李岳瑞,过雨荷香初定，袅丝空际烟。正小阁、四卷纱笼，蘋飔软、静漾文涟。沈沈灵坛暮色，凉蟾皎、映竹微露山。似放翁、借得僧房，臞仙侣、待鹤闲舣船。静夜月华自娟。耽诗杜老，吟怀白羽江莲。禁掖钟圆。往时漏，五云边。月明旧宫无恙，水殿影，照人怜。银潢界天。秋声万树动，魂黯然。
法曲献仙音,清末民国初,李岳瑞,亭角明河，帐钩纤月，曙色愔愔庭户。唾碧香茸，泪红宫烛，销魂黛蛾双妩。问俊侣。桃根渡。还迷旧时路。奈何许。怅芙蓉、带霜清艳，春纵老、鸳锦待将恨补。检尽箧中词，写玉颜、犹剩纨素。愿托微波，谢秋娥、星替慵赋。料镌魂鲽誓，未被隔花人妒。
雪梅香·秋宵不寐，枕上倚声,清末民国初,李岳瑞,凤城夕，萧萧木叶乱更筹。怅孤鸿心事，西风怨入高楼。阆苑瑶华迟归鹤，画屏银烛待牵牛。暮云碧、汉浦盈盈，何路通舟。欢游。渺无据，月地清寒，桂殿香留。故国平居，庾郎自此长愁。桃叶殷勤渡江楫，玉箫迢递隔帘讴。回肠候、怕觑凉蟾，凝对秋眸。
十二郎·题寿石公珏庵填词图，用梦窗韵,清末民国初,李岳瑞,谢堂倦侣，醉墨黯、旧岑苔凝。怅市鹤琴孤，哀龙笛渺，谁伴鸥波画艇。倚遍危阑西风悄，坐待得、月明钟定。应水磨、老仙霜花，词客尚留人境。幽兴。兰成赋笔，难寻春镜。念锦瑟华年，秋衾残泪，慵问沧桑梦影。雨外镫檠，酒边箫谱，销尽沈腰衣冷。谁唤起、暮雪山阴，一棹雁行催暝。
三姝媚·汤贞悯雁门红杏图，为李问渠大令题,清末民国初,李岳瑞,山城花信早。荡缃云濛濛，雁陉芳草。消息今年，问玉楼昨夜，雨声多少。吹笛天明，怕诗卷、光阴过了。定有春人凤咮，红鸳靓穿林窈。地近元家台沼。想豹尾明妆，绣鞯鸾靿。霸迹销沈，剩酒旗村店，艳阳留照。画笔南宗，识梦里、江南归好。怕说贞元朝士，刘郎渐老。
六丑,清末民国初,李岳瑞,倩云罗雁影，为一访、秋娘消息。在天愿为，鹣鹣双比翼，密证鸳藉。最记年时事，令宾初睹，醉锦帷春色。凭肩枕臂分芗泽。凤觜纤红，螺眉浅碧。销魂定情今夕。乍鬟松舄褪，娇汗香渍。鸾弦易歰，甚欢悰顿隔。燕语雕梁，渺伤倦客。相思镇悔相识。怕西风翠袖，玉颜殊昔。章台道、钿车声寂。空怊怅、箧里湘钩，慰我断肠幽忆。秋檠泪、还替人惜。听夜深、细雨纱窗外，檐花正滴。
桂枝香·咏桂,清末民国初,李岳瑞,西园霁色。正金粟万株，凉露晨裛。缕缕幽芬，点缀小山凄碧。一枝画烛云屏畔，问谁家、秋思今夕。旧留人处，珊珊细佩，月明帘隙。何处雕阑胜赏，任压帽斜簪，沈醉瑶席。倚树无眠，应念素娥消息。婆娑不碍清光照，绕珍丛、莫漫攀摘。只愁风雨，飘零满地，嫩香狼藉。
高阳台·空斋宵坐，悄然寡欢，言愁欲愁，赋此寄遣,清末民国初,李岳瑞,倚槛邀凉，钩帘贮月，画桥暝色沈沈。风外银箫，无端搅起秋心。天涯才有新晴意，怕微云、又作轻阴。最怜他、瘦蝶悽花，一夜霜深。江南万里凭阑思，奈瑶华织就，难觅青禽。经醉湖山，可堪倦眼登临。星辰历历绳河转，伴清愁、屋角蛩吟。镇销凝、香篆徐添，浊酒孤斟。
蝶恋花·示叔申,清末民国初,冯幵,一日新晴三日雨。寒食清明，只是寻常度。孤负惜花心事苦。乱红都逐东流去。眼底韶光容易误。独抱箜篌，有恨和谁诉。酒醒高楼天未暮。斜阳犹在深深树。
念奴娇·落叶,清末民国初,冯幵,哀蝉唱断，甚一宵、瘦得青山如许。已被荒沙收拾了，更被回波卷去。玉树歌残，铜沟梦短，寒色淹平楚。秋心满地，夕阳红上无数。曾记烟景浓春，骄骢归晚，绿遍江南路。今日西风都不管，只有凄笳送汝。帘外天低，酒边人远，月黯重楼雨。秋魂冷未，昏灯一笛无语。
更漏子·白莲,清末民国初,冯幵,叶珑珑，花帖帖。睡泥纤纤幺蝶。云澹碧，月微黄。泪丝弹梦凉。红衣渺，零珰悄。可有踏波人到。筝语细，酒风停。玉河秋外明。
寿楼春·上海寄魏端夷,清末民国初,冯幵,嗟春波何长。况天涯芳草，极目斜阳。日日离忧，憔悴独吟江乡。搴蕙茝，怀馨香。倚酒尊、高楼苍茫。只孔雀东南，浮云西北，脉脉永相望。江南好，欢无央。任金笳玉管，触耳锵洋。但有哀时，涕泪满襟浪浪。思故国，伤年光。望海东、烽烟悲凉。听一概、军声萧条，万方空断肠。
浣溪沙,清末民国初,冯幵,携手红阑六曲阴。略无言语只沈吟。此情不为别来深。小小悲欢都在意，轻轻寒暖也关心。记从相见到而今。
小重山,清末民国初,冯幵,画阁沈沈月子黄。嫁期亲说与，太凄凉。钿钗絮约只寻常。笼灯坐，相对没商量。离恨总荒唐。泪巾亲解与，莫相忘。别君今夜下江乡。孤篷底，料理旧回肠。
鹧鸪天,清末民国初,冯幵,恻恻轻风到鬓残。青春憔悴百花阑。莺啼燕语浑无赖，种得幽兰只自看。罗带减，酒杯宽。参差吹罢倚阑干。美人环佩无消息，暮雨空江生薄寒。
山花子,清末民国初,冯幵,六曲屏山画折枝。玉台携手说心期。除是红梨花上燕，没人知。珠箔飘灯人去后，画楼残笛酒醒时。梦里朱颜浑不似，自寻思。
山花子,清末民国初,冯幵,恻恻轻风透碧纱。小屏残夜月西斜。照见旧时襟上泪，似桃花。殢枕蘅芜迷睡蝶，隔墙杨柳有啼鸦。一夕疏窗横烛坐，忽天涯。
秋波媚·寄内子季则,清末民国初,冯幵,金铺双掩夜迢迢。无梦到屏绡。一帘疏雨，半窗残叶，禁得魂销。香残被冷人何在，坚坐总无憀。故乡刀尺，他乡灯火，一样今宵。
菩萨蛮,清末民国初,冯幵,黄蜂紫蝶闲庭院。阑干寂寞蘼芜满。不惜卷罗帏。东风无是非。馨香怀袖里。珍重千金意。落日碧天云。高楼思杀人。
菩萨蛮,清末民国初,冯幵,东西日暮飞劳燕。门前乌桕阴阴见。脉脉惜芳华。横塘雨又斜。钿车南陌路。邂逅同心侣。欲赠绣罗襦。罗敷自有夫。
菩萨蛮,清末民国初,冯幵,缤纷佩饰谁言好。别君三岁朱颜老。打叠缕金箱。无心理故裳。茕茕双白兔。东走还西顾。郎自不还家。长安多狭斜。
菩萨蛮,清末民国初,冯幵,华灯红壁闻箫鼓。雄龙雌凤遥相语。抱得七弦琴。无人知此心。发丝怜曲局。无意调膏沐。沟水日西东。君心同不同。
菩萨蛮,清末民国初,冯幵,桑根三宿浑无据。春风秋月寻常度。单枕不成双。梦为金凤凰。真成瓶落井。消息年年冷。蕙草自芳菲。悦君君不知。
浪淘沙,清末民国初,冯幵,风雨自年年。春梦阑珊。星星愁鬓欲吹残。一夜高楼花落尽，如此人闲。兀自掩重关。涕泗无端。更无人处一凭阑。画阁珠帘依旧是，只是荒寒。
河传,清末民国初,冯幵,遥望塘上藕花秋。花外盈盈画楼。美人似花楼上望，箜篌。隔帘生暮愁。帘底容光天样远。塘水满。无计量深浅。倚花枝。明月时。相思知君知不知。
兰陵王·送厉虞卿南归，用清真韵,清末民国初,冯幵,野烟直。疏柳依依弄碧。长亭路、尊酒送君，席帽黄尘黯行色。回头念故国。憔悴长安倦客。芦花外、秋水自生，一夜愁心抵千尺。前欢坠无迹。只旧日斜阳，红上离席。一声珍重调眠食。看玉盏未釂，锦车何在，漫天烟草失故驿。隔形影南北。心恻。泪痕积。叹送客天涯，如此岑寂。飘零俊侣愁无极。剩日暮穷巷，几声风笛。黄昏残雨，却又向，梦里滴。
浪淘沙·泊舟之罘，烟水合沓，甚有远思。赋示王伯谐、柴予平,清末民国初,冯幵,岸阔暮潮寒。画角初残。天涯光景一凭阑。衰柳昏鸦斜日里，满目江山。风紧客衣单。秋思阑珊。北来鸿雁指君看。烟水荒荒天四合，何处长安。
相见欢,清末民国初,冯幵,微飔不隔庭柯。动秋罗。只觉碧阑干外晚凉多。花阴转。漏声断。夜如何。自卷水精帘子看明河。
琵琶仙·日暮倚秋辛阁，闻隔院玉笙声，忽触宿感。用白石自度腔韵写之,清末民国初,冯幵,杨柳高楼，早憔悴、旧日烟条云叶。离恨吹入参差，秋风正凄绝。芳草外、斜阳有限，甚啼到、空山鶗鴂。十载心期，香消酒冷，弹指能说。又何事、泊凤飘鸾，漫孤负、青春好时节。空把一襟零泪，与荒阶苔荚。休更盼、团圞镜约，恐玉人、两鬓都雪。总悔珠箔飘灯，那时轻别。
蝶恋花,清末民国初,冯幵,六曲文窗闲了鸟。玉几金床，不觉春光好。人自飘零花自老。夕阳满地生青草。无语思君情悄悄。万水千山，兀自萦怀抱。夜夜夜乌啼到晓。梦中忘却长安道。
蝶恋花,清末民国初,冯幵,日午残妆浑不理。鬓乱钗低，总为郎憔悴。生怕杨花无避忌。东风故故吹帘起。昨日清明今上巳。复帐沈沈，只是春寒细。多为别来珍重意。自添兰子熏鸳被。
蝶恋花,清末民国初,冯幵,恻恻轻阴三月暮。薄晚开帘，霁色生庭树。眼底春阳能几许。黄昏又下凄凄雨。极目行云何处去。独上层楼，惆怅年华误。寂寞钿车南陌路。梨花飘尽莺无语。
蝶恋花,清末民国初,冯幵,鶗鴂一声春事了。镜里容颜，寂寞怜非少。生怪柳边新月早。悤悤催送斜阳老。门掩荒苔人不到。匝地残红，历乱难为扫。燕子归来应懊恼。画梁不似当时好。
玲珑四犯·题叶霓仙遗词，兼寄其弟琴西,清末民国初,冯幵,篁孔引悽，桐丝流恨，秋声绵渺无际。吹花弹泪歰，滴粉搓愁细。沈吟酒边心事。甚华年、只成憔悴。玉笥云薶，金奁月冷，寂寞旧风味。天涯杜陵兄弟。念京华冠盖，飘泊非计。微官归不得，息影车尘底。俊游转眼余萧瑟，怕低唱、浅斟都废。空雪涕。斜阳外、暮鸦啼起。
青玉案·次贺方回韵,清末民国初,冯幵,屏山隔断春来路。只目送，斜阳去。逝水年光愁里度。飘歌阑榭，凝香帘户。依约无寻处。鬓丝冉冉成衰暮。苦忆尊前旧词句。刬地芳华能几许。小灯残烬，短衾单絮。独听江南雨。
蝶恋花·次天婴韵，示蕙风,清末民国初,冯幵,画阁愔愔春已去。一寸斜阳，犹挂屏山树。苦忆剪灯深夜语。梨花门巷寻常住。徙倚阑干愁日暮。中酒情怀，欲遣浑无处。花外青山山外雾。分明不是来时路。
蝶恋花·感事连句，次六一韵,清末民国初,冯幵,刬地残红深几许。弹指东风，暗把流光数。一夜乡心无著处。濛濛烟雨蘼芜路。天际轻阴成日暮。旧垒红襟，婉娩和春住。珍重玳梁千万语。梦魂莫向江南去。
蝶恋花,清末民国初,冯幵,芳草天涯离别久。襟上愁痕，点检新兼旧。春色已看浓似酒。却教人在春前瘦。天末春青都上柳。著意低回，消息寻常有。绿意红情携满袖。玉箫声里斜阳后。
蝶恋花,清末民国初,冯幵,容易华筵歌管歇。软语温黁，无那情亲切。酒尽香消寒又彻。他时总悔轻轻别。恼乱回肠成百结。鶗鴂声声，孤负芳菲节。满地落花无可说。凭阑独看花梢月。
鹧鸪天·题徐仲可纯飞馆词卷,清末民国初,冯幵,负此高寒绝代姿。山阿窈窕一凝思。修蛇岁月愁无尽，野马尘埃梦有涯。将怨绪，托微词。回黄转绿又经时。金笳玉管纷盈耳，独理琴丝欲诉谁。
东坡引·庚午除夕和彊村,清末民国初,冯幵,楼台飘急霰。年芳转头换。窗光分寸资珍遣。宵寒犹苦恋。宵寒犹苦恋。桃符罢帖，春幡停剪。甚岁序，惊心变。还将诗祭酬私愿。清尊聊作健。清尊聊作健。
浣溪沙·辛未元夕再和,清末民国初,冯幵,广陌娇云转夕阴。梦回清恨压孤衾。小明帘户峭寒侵。火树阑珊花外市，酒杯恼乱病中心。暗尘笼夜月沈沈。
补遗浣溪沙,清末民国初,冯幵,左顾余情到酒边。湖山佳处亸吟鞭。婴伊软说嫩凉天。风雨茜窗消宝篆，蕙兰芳意托琴弦。凭君木石亦缠绵。
补遗浣溪沙,清末民国初,冯幵,风满雕栊月满楼。玉容清美蕙兰秋。红婴消息远天浮。切莫四弦悲老大，湖波左计比情柔。鄂君怅望木兰舟。
扫花游·崇效寺看牡丹,清末民国初,杨士琦,柳湖西去，有一带禅房，送来眼底。行行且止。这天香国色，温柔绮丽。红杏青松，怎比姚黄魏紫。大欢喜。更公子镫前，美人镜里。三百年往事。经小劫沧桑，苦逢庚子。老僧不死。说渔洋竹垞，昔曾过此。富贵浮云，前辈风流如是。枣花寺。为花王、重新遗址。
倦寻芳·送春,清末民国初,杨士琦,莺莺燕燕，惜惜怜怜，得少佳趣。百计留春，只留春不住。一刻千金钟未晓，桃花潭水深如许。最难堪，把番风廿四，从头来数。试看那河梁日暮。南浦波长，心事谁语。送也无聊，送了更无情绪。江山红篱婪尾草，天涯绿野成阴术。问东君，到明年、相逢何处。
满江红·题龚怀西同年蘧庄图，时壬子中秋，同客海上,清末民国初,杨士琦,沧海横流，恨天下、滔滔皆是。空怅望、蘧庄松菊，豆池荷芰。万里他乡回首日，一年故国伤心事。到如今、无地觅桃源，唐虞世。争笛浦。曹瞒置。飞骑处，孙郎至。但点螺山在，垂虹桥圮。野水新蒲秋雨后，西风衰柳斜阳里。任君家、有此好田园，归来否。
满庭芳·题画,清末民国初,饶芝祥,月落墙东，香消砚北，一株梅树扶疏。清芬暗袭，偏搅睡工夫。最是仙姿绰约，钟情处、恰似林逋。况凭著、生绡淡墨，写入卧游图。模糊。更漏转，探春选梦，境入华胥。任满身花影，犹自携壶。正好折枝赠远，蓦地里、鸟语惊呼。清睡起、人方推枕，宿霭绕流苏。
清平乐·雪夜,清末民国初,饶芝祥,雨凝冰结。强半冬时节。一树梅花寒欲折。那禁漫天风雪。夜来一的灯青。知封三径人行。未觉琼瑶细碎，惟闻夜漏更更。
钗头凤,清末民国初,饶芝祥,珠帘静。双金定。可人斜向屏山凭。脸儿微赤眉儿翠。醉醉醉。黎云醒。兰脂剩。身慵但呼香茗。檀郎至。回头避。侍儿报道燕钗坠。试试试。
苏幕遮,清末民国初,饶芝祥,尊酒盈，炉烟袅。心事从前，都向今宵到。春去秋来容易老。莽莽红尘，断送人多少。漏知更，钟破晓。无限凄凉，并入郎怀抱。酒不常盈烟又杳。只有青灯，夜夜来相照。
一剪梅,清末民国初,饶芝祥,个个征鸿起荻洲。生怕悲秋。又值初秋。等闲莫上最高楼。无限新愁。惹起闲愁。日日江干立尽头。不见归舟。只见行舟。玉人何处久句留。火自西流。水自东流。
青玉案·自题辛巳诗稿后,清末民国初,饶芝祥,牢骚一片凭吾写。羞说道、文章价。菲薄刘皇轻项霸。新词几阕，新诗几首，莫管人闲话。覆酱瓣香皆命也。何用浮名更争那。尊酒常空花易谢。而今且自，诗篇检点，烂醉梅花下。
鹊桥仙,清末民国初,饶芝祥,绿杨村里，碧桃窗外，有个桐花么凤。娿娜疑是鹊桥仙，直恁地、香魂摇动。宝钗斜亸，锦绦低弄。莫也柔情太重。有缘若是得相逢，除非入、探春梦。
苏幕遮·帘内美人,清末民国初,饶芝祥,锦为天，花成洞。堂掩珠帘，帘内香风送。青鸟远飞音孰弄。不见人儿，但见鞋头凤。水波深，湘云重。一面无缘，敢作探春梦。蓦地银钩声一鬨。乳燕斜穿，却把人来哄。
明月逐人来·镜中美人,清末民国初,饶芝祥,鬓云香满。宝钗寒颤。那更禁、柔情深浅。妆台娇步，照水看新艳。又被薄情瞧见。独到画堂前去，屏风倚遍。无人在、窥觇幸免。菱花轻薄，许不侬消遣。暗地偷将半面。
一丛花·花里美人,清末民国初,饶芝祥,芳蹊杨柳转青青。柳上有啼莺。玉骢喜向花中度，过红墙、又到红亭。芍药阶前，蘼芜架畔，依约有人行。蓦然闻唤小红声。清滑又分明。芙蓉带露桃含雨，同一般、艳丽轻盈。风曳裙回，云添鬓重，妆点可怜生。
消息·思春,清末民国初,饶芝祥,银叶烧残，金徽按罢，东风谁主。断梨云、泪沾兰露，早也无情绪。依稀记得，年时风景，无数蜂喧蝶舞。竟等闲、孤负芳华，只剩轻寒细雨。待将旧恨，从今抛却，都与他人拾取。蜡尽灰温，蚕僵丝在，已去仍还住。传柑时节，觞阑天气，一味闲猜浪语。空倚遍、阑干十二，番风细数。
一剪梅·抚梅,清末民国初,饶芝祥,绛里仙人白玉环。香满人间。春满人间。朱禽窗外影檀栾。身是巫山。梦是孤山。一枝何日到江南。倚遍阑干。数遍阑干。笛声吹过玉门关。只见春还。不见人还。
踏莎行·踏青,清末民国初,饶芝祥,挑菜时情，拣花风妒。幺禽唤起芳侣。钿车初出阖闾城，绣鞋便上真娘墓。翠袖分携，红情共诉。冶游生怕春将暮。归来已是日昏黄，夜深犹梦蘼芜路。
绿意·采桑,清末民国初,饶芝祥,轻寒轻暖，正柔条苍翠，披拂林薮。只见携篮，了角鸦鬟，来到绿杨巷口。闹蛾扑蝶浑闲事，早又是、饲蚕时候。问当年、陌上罗敷，风景依稀似否。一捻春尖纤小，筠筐携在手。半掩红袖。露滴蓉裳，雨打荷囊，不管枝新叶旧。唱歌声出红墙外，恍惚是、催桑老妇。且辛勤、候过三眠，再酌去年葚酒。
剔银灯·校书,清末民国初,饶芝祥,潇洒梧桐小榭。寂寞芙蓉深夜。银蜡花浓，金猊篆细，无意调丝品画。牙签插架。且莫负、鸾帏清暇。检点锦函缃帕。开卷疑同幽话。书续兰台，吟成絮果，不数班姬女谢。添香剪灺。待梦到、嫏嬛馆下。
更漏子·待月,清末民国初,饶芝祥,烛光寒，香篆冷。不似前宵风景。停玉轸，下珠帘。姮娥未启奁。霜钟撞，风铃飏。空自秋波凝望。愁镜掩，怯衣轻。城楼鼓二更。
思远人·捣衣,清末民国初,饶芝祥,江树昏黄江月白。无限凄凉色。千重有恨，千声哀怨，搅乱远游客。身上征衣宽共窄。费尽闺中力。溪上青砧，山头别路，都化望夫石。
高山流水·弹琴,清末民国初,饶芝祥,刺桐花外雨丝丝。正湘纹、午梦惊回。睡起泪沾衣。芳情不遣人知。慵料理、酒斝茶卮。拍幽恨惟有，膝横玉柱，手按金徽。况卓娘薄命，新谱白头词。堪悲。相亲不相见，凭腕下、写出相思。征棹已迟迟。鱼腹书尚依稀。最凄凉、鹊别鸾离。从此后羡煞，秦家箫玉，彩凤双飞。空思量昔日，同启锦囊时。
菩萨鬘,清末民国初,饶芝祥,踏青初到红桥畔。晴空千缕游丝乱。纤手摘桃花。弓鞋一晌斜。强将春抱住。春住人还去。蓦见蝶双飞。芳情又为伊。
满江红,清末民国初,饶芝祥,悲愤填膺，向谁洒、一腔热血。正仓卒、变起红巾，金瓯瓦裂。铁骑朝冲津海雾，铜驼夜泣燕山月。奈白云、南望有慈亲，头如雪。身世感，徒呜咽。君父耻，无终绝。算烟尘苍莽，几人奇节。脚里麻鞋冰雪骤，眼中羽檄昕宵别。望定盟、早慰两宫心，还金阙。
菩萨鬘·商于道中题壁，和壁间天门蒋范伯韵,清末民国初,饶芝祥,月华满地凉如水。分明照见征人泪。匹马出长安。千山更万山。忍将情撇去。更被秋牵住。去住两愁予。何人唱鹧鸪。
菩萨鬘,清末民国初,饶芝祥,白云飞渡商于水。征衫湿透思亲泪。书至说平安。教儿还故山。故山留不住。乡水催人去。山水苦亲与。浮生问鹧鸪。
绮罗香·礼佛,清末民国初,饶芝祥,香水供花，宝光爇炷，一个蒲团趺坐。刬断情根，自理六时清课。搜梵筴、佛号千声，击禅版、斋粮几颗。最难忘、身被慈云，稽首皈依到莲座。松龛自在清净，一任参禅入定，非心非我。绮语消除，肯堕叶娘口过。大解脱、一笑拈花，真圆通、三生结果。问何时、响动风幡，人天同印可。
沁园春,清末民国初,饶芝祥,腰笛南飞，绿柳青蒲，梅子黄时。正皖江张宴，含饴绕膝，桐川高会，举按齐眉。甲算添筹，丁歌锡嘏，座上仙人海鹤姿。古来稀，仰双星天际，流照金卮。当年气薄云霓。早驰骋、文坛笔一枝。况彦方老去，平原乡里，少游归后，款段追随。芝撷商山，桃呈王母，更有门楣撰妙词。长生乐，祝年年此日，寿域同跻。
琐窗寒·绿阴,清末民国初,吕惠如,空欲成烟，净无堪唾，碧愔愔际。凄迷一片，隔断故国千里。隐江边、谁家小楼，有人背立斜阳里。正单衣才换，玉钗风漾，满身凉翠。花事。久消替。又换了梅园，清和天气。鸣鸠乳燕，共赏绿天新意。想前番、残红褪余，此中犹有春魂寄。伴画桥、明月眠琴，夜色笼清绮。
扫花游·清明,清末民国初,吕惠如,一番雨过，早梨云卸了，新烟乍起。晓霞晴腻。濛笼门翠柳，万家春意。粥冷饧香，人隔秋千巷尾。数花事。正开到杜鹃，恰染红泪。埋玉芳草地。有多少春魂，墓门长闭。绿罗裙碎。想化成蝴蝶，飞来尘世。如梦光阴，只有斜阳不死。黯红紫。镇年年、画愁无际。
青玉案,清末民国初,吕惠如,东风一样闲庭宇。又一样，斜阳树。只是朱颜难得驻。镜中人老，尘中梦醒，怀抱难分付。沈沈往事休回顾。却慰藉，当时苦。唤起少年情绪否。吟秋风调，爱花心性，此意还珍护。
临江仙·拟易安,清末民国初,吕惠如,庭院深深深几许，倚风帘幕低垂。海棠红冷雁来时。徘徊团扇曲，蕴藉惜秋词。暮雨萸房人悄悄，无聊独理琴丝。寂寥心事有谁知。断无人可忆，何处说相思。
浣溪沙 天末风起，秦淮歌舫渐稀。木樨香时，秋阳骄亢，人多病齿头眩，江南呼为桂花燥，赋此词,清末民国初,吕惠如,金碧楼台咽暮蝉。燥晴秋见夕阳殷。梦思疏雨滴帘前。八月凉波桃叶渡，一城秋病木樨天。恼人风物寄吴笺。
点绛唇,清末民国初,吕惠如,暝入高楼，西风又送砧声暮。断鸿来去。云暗江天路。象管鸾笺，不赋销魂句。秋怀苦。愁风愁雨。人是芭蕉树。
蝶恋花·秋日泛舟,清末民国初,吕惠如,杨柳萧疏秋欲笑。细雨斜风，凉入渔人棹。八月湖山供笑傲。全家都作烟波钓。醉向青天歌古调。短笛无腔，不怨知音少。我自夷犹天地好。古今一任愁难了。
浣溪纱,清末民国初,吕惠如,兔魄初残桂萼凋。弯弯月子倩谁招。空庭虫语闹如潮。花暖镫深浑似梦，酒阑人散转无聊。强将笑语忆前宵。
齐天乐·重九游雨花台,清末民国初,吕惠如,连呼酒上荒台去，诗心欲飞岩岫。一抹斜阳，满城烟霭，万柳垂垂低首。鞠花开否。正剪出金英，雁风吹透。十亩霜腴，看来花不似人瘦。世间多少荣辱，任西风马耳，于我何有。此日秋清，去年人健，难得好怀依旧。一杯在手。看转烛光阴，俊游休负。几个重阳，几回开笑口。
鹊桥仙,清末民国初,吕惠如,钟声远寺，鸡声近陌，曙色渐分林罅。秋云何处陇头飞，正木叶、亭皋初下。瑶阶凉露，瑶窗明月，一片融成澹雅。晓来无处觅吟魂，想神与、西风俱化。
踏莎行·末句隐括杜工部诗意,清末民国初,吕惠如,廊闪晶灯，鹦栖珊架。半庭竹影流云泻。紫箫吹澈洞天空，浩然风露飞蟾下。碧海烟澄，霓裳曲罢。夜阑谁共琼楼话。冰壶休涴九秋心，天寒珍重姮娥寡。
洞仙歌·菊,清末民国初,吕惠如,丛金碎玉，看几枝疏瘦。昨夜新霜又重九。正古帘月悄，罗荐香寒，是词客、薄醉微吟时候。南山真意在，孤绝幽芳，千载襟期继陶叟。端不负初心，寂寞东篱，总未向、春风低首。愿岁岁、秋光似花浓，这夕照、闲门有人同守。
祝英台近,清末民国初,吕惠如,步苍厓，扶藓磴，一径入幽窈。绝壑云深，翠色带风筱。可能呼起冬心，倩他古笔，写出这寺门残照。世缘少，待将结伴诛茅，乾坤一亭小。人哭人歌，甘向此中老。似闻鹤语空山，忍寒餐雪，总不向、红尘飞到。
疏影,清末民国初,吕惠如,峭风弄冷。正搓酥剪水，飞雪初逞。雁影冥茫，树色迷离，长空一片清迥。沧江日暮云阴合，早又是、千山送暝。想翠楼、初卷重帏，寒入玉人跻领。寂寞梅边韵事，冷红犹未放，谁助清兴。巷陌沈沈，枯柳萧萧，那有故人车听。还思极浦扬舲去，怕冻合、鲛宫明镜。盼中庭皓月，能来共赏，玉台仙境。
浣溪纱 朔风骚屑，云水凄其，酿雪不成，雨霰时集，九九光阴，已过强半，正迟六花之际也,清末民国初,吕惠如,云懒无心斗玉龙。噀成珠雨涩寒空。不知天意恁惺忪。风竹吟成双管玉，小梅开破半椒红。残年凭赏莫匆匆。
忆旧游,清末民国初,吕惠如,记襟分辽月，鬓染吴云，十载犹赊。老向江南住，把莫愁故里，当作侬家。青山待人情重，留与共烟霞。看转烛人情，抟沙世事，且伴梅花。独立水云侧，似信天翁乌，饥守苍葭。没个消凝处，倚东风一笛，自遣生涯。平生不愿枯寂，冷处亦清华。正怕作愁吟，郊寒岛瘦谁效他。
法曲献仙音·雪等伴,清末民国初,吕惠如,玉屑千家，珠尘万斛，晴日几曾烘尽。暗水无声，悬冰未泫，冷烟犹冱兰径。正岁晚空山里，为谁赋招隐。黯消凝。甚灵妃、不归沧海，痴唤月，冻煞珠衣空等。薄暮又轻阴，荡同云、一片凄冷。几朵飘霙，又重装、园林齐整。待琼姨月姊，一笑相逢清靓。
高阳台,清末民国初,吕惠如,夕照山川，惊涛世界，何堪更感流年。雪霁荒郊，匆匆换了桑田。人间那有欢娱地，问销魂、春在谁边。但苍茫，一棹寒潮，万柳风烟。浮名早付行云去，笑谁将腐鼠，犹忌雏鹓。料理琴书，襟怀且自悠然。梅花懒续东风梦，抱幽香、自老青天。只难忘，万里春愁，托与啼鹃。
浣溪纱·庚申除夕,清末民国初,吕惠如,绛烛笼纱照夜阑。琼签愁报曙光寒。一年陈迹付飘烟。尽使江流驰短梦，待招春色入吟笺。好怀休自减中年。
清平乐·又,清末民国初,吕惠如,翠樽红炬。送了年华去。听尽邻娃欢笑语。好在不知愁处。春风又到人间。凭楼何事相关。多少夕阳烟柳，可怜如此江山。
浣溪纱,清末民国初,吕惠如,杨柳蒙烟覆大堤。黄昏人拥市桥西。画船灯影漾明漪。玉笛新声方入破，断鸿江渚正愁饥。酒阑犹问夜何其。
浣溪纱,清末民国初,吕惠如,忍俊难禁几日晴。吴绵齐脱越罗轻。嬉游天气快心情。二月东风如梦软，一城春柳插天青。落梅无语下风亭。
好事近,清末民国初,吕惠如,残雪寄崖阴，浅碧已生纤草。三两幽花谁见，有诗人能道。春寒犹锁玉楼人，寻芳喜侬早。偏有小黄蝴蝶，更比侬先到。
好事近,清末民国初,吕惠如,满袖落梅风，吹笛石头城下。杨柳小于娇女，倚赤栏低亚。六朝金粉尽飘零，燕子伤心话。剩有齐梁夕照，罨青山如画。
江亭怨·有忆,清末民国初,邹韬,秋在芦花深处。瑟瑟凉波微度。明月可怜生，还照离人小住。欲把心期细诉。隔着遥天云树。便说梦中寻，梦也何曾来去。
踏莎行,清末民国初,邹韬,小蝶驮香，新莺试语。南郊山点青无数。隔溪烟冷雨初收，浓痕绿到销魂路。彩管笺春，憨情捉句。碧桃花下香车驻。东风做了主儿家，把人抵死勾留住。
大江东去·海昌杜晋卿扁舟揽胜图,清末民国初,邹韬,封侯未遂，任腾骧骐骥，孙阳难觅。唤起痴龙休再伏，且访天涯陈迹。极浦烟霞，大江形胜，付与中流楫。琴清鹤韵，胜游聊壮行色。纵目一叶扁舟，乘风去也，划破琉璃碧。山色湖光摇不定，化作秋魂萧瑟。残梦回潮，孤篷转雨，都到词人笔。记游新句，奚囊子细收拾。
望海潮·田在田军门巴江吊古图,清末民国初,邹韬,大江西去，残碑遗垒，行人指点坛场。铁瓮开藩，铜驼没棘，那禁几个沧桑。丛树郁平冈。记连营旌旆，戎马仓皇。画角秋寒，雕弓夜冻塞烟荒。正浓压阵云黄。听峡猿咽泪，玉管吹霜。九曲回肠，五更残梦，天涯羁恨难降。吊古感苍茫。慨雄图王气，付与斜阳。剩有无情衰草，还绕橘官堂。
菩萨蛮,清末民国初,邹韬,梧桐庭院秋率影。水纹簟滑冰花冷。团扇又思量。晚风吹梦凉。玉人新浴后。小倚红栏瘦。满地月华明。相思深更深。
齐天乐·题阳湖马相如茶山草堂词,清末民国初,邹韬,银毫蘸艳修香史，写将美人眉妩。春影描痴，秋情搦怨，替慰词仙辛苦。闲愁尔许。把身世中年，泪痕偷数。弹尽相思，玉箫声里紫云度。青衫依旧故我，把壮心抹煞，偷写凄楚。月魄摇凉，烟魂眷梦，都入伤心词句。飞琼未遇。悔琴剑天涯，登楼空赋。掩卷沈吟，曼声还浪谱。
长亭怨·题同乡余成之春感词,清末民国初,邹韬,埋长恨、英年轻误。剑气韬虹，光华难露。容易销磨，天涯芳草夕阳暮。还忍把、心期诉。惯替落花愁，红豆和、泪珠偷数。凄楚。把烟情水籁，重订玉箫词谱。宫移羽换，但弹出、别离辛苦。蓦牵起、客梦缠绵，被吹向、乱红深处。传花外、余音一曲。求凰新声暗度。
临江仙,清末民国初,邹韬,庭院深深人悄悄，轻风斜日珠帘。金炉香烬袅余烟。一双蝴蝶影，飞过画栏前。别后闲情添几许，镜中不似当年。东风懊恼断肠天。抛书人正倦，无计慰春眠。
醉花阴·寄内,清末民国初,邹韬,韶华转眼匆匆去。游子家何处。时节又清明，芳草天涯，肠断乡关路。别来犹记凭栏语。相约花时聚。此日不还家，料得深闺，算我归期误。
双双燕·新燕,清末民国初,邹韬,去年送别，正玉塞秋空，长亭风紧。呢喃款语，后约商量未定。屈指归期尚近。已金粉、江南消尽。无端陌上春回，带到几分芳讯。花圃新红欲晕。又翠剪双双，抛来难稳。乌衣巷里，记否旧时风景。重把巢痕细认。问地主、今更谁姓。可怜梦冷蘼芜，剩得斜阳片影。
卜算子,清末民国初,邹韬,守著窗儿悄，懒去眉儿扫。别后人儿总不归，望断书儿到。妒煞庞儿好，却被花儿笑。镇日心儿扰不休，反把莺儿恼。
醉花阴,清末民国初,邹韬,年年好景成孤负。瞥眼春光骤。时节过清明，又是梨花瘦了桃花瘦。满园冷翠浑如旧。燕子销魂否。春水恁多情，也学愁人把著眉儿绉。
丑奴儿,清末民国初,邹韬,瑶窗风雨秋宵永，凉煞银镫。闲煞银屏。月转西楼一片砧。调笙旧事休提起，梦也无凭。卜也无灵。守著纱幮坐到明。
桃源忆故人,清末民国初,邹韬,幽贞写韵情孤负。折尽河桥杨柳。侬意鹦哥知否。近日浓于酒。疏灯绮阁黄昏后。往事几番回首。梦冷屏空清守。一样难消受。
浣纱溪,清末民国初,邹韬,一桁疏帘卷恨开。梨云梦醒伫闲阶。挂帘好放燕归来。杨柳阴中偷顾影，樱桃花下笑兜鞋。斜阳无语下楼台。
浣纱溪,清末民国初,邹韬,柳曳柔丝绿正匀。东风梳掠又重新。刚才病起怕伤春。芳草天涯烟外路，桃花春水梦中人。愁痕晕上鬓边云。
醉太平·诉别,清末民国初,邹韬,寻秋感秋。窗幽境幽。疏灯人语红楼。诉新愁旧愁。鸾俦凤俦。情稠意稠。欢情水样难留。怕天涯远游。
卜算子,清末民国初,邹韬,飞燕语呢喃，未解人离恨。知道红闺望远心，还弄双双影。打破画梁巢，看尔能厮并。若是郎君唤不回，不许和侬近。
行香子,清末民国初,邹韬,卧冷瑶笙。弹罢银筝。凉边秋雨咽凄清。潇潇滴滴，听得分明。更夜迢迢，灯惨惨，柝声声。无赖蛩鸣。催起离情。屏山曲折影娉婷。断肠滋味付寒檠。奈意难忘，愁难遣，梦难成。
苏幕遮,清末民国初,邹韬,乍薰香，还对镜。提起相思，好梦偏无准。门外垂杨风力嫩。吹上眉端，化作恹恹病。绿缘阶，红满径。敢怨飘零，侬与花同命。芳草天涯烟路认。一半春愁，一半离人恨。
渔家傲·题塞外从军图,清末民国初,邹韬,暝色催寒千嶂合。沙场六月犹霏雪。日黯云低飞鸟绝。西风冽。霜痕满地笳声咽。慷慨长征家远别。金戈匹马胡天阔。万里长城山叠叠。持寸铁。将军热吮刀头血。
双红豆,清末民国初,邹韬,暮云深。暮烟深。一去秋风直到今。白头空自吟。信沈沈。思沈沈。门外天涯万里心。教侬何处寻。
如梦令,清末民国初,邹韬,郎住采莲塘里。妾住采菱湾底。相见不相亲，隔一重帘千里。迢递。迢递。一水盈盈难济。
鬓云松令,清末民国初,邹韬,小窗幽，深院曙。帘外轻寒，寂寞花无语。隔院繁华初著处。蜂蝶寻香，飞过邻家去。葬桃花，吟柳絮。底事推敲，只有伤春句。杜宇声声啼不住。若是怜侬，莫引侬愁绪。
昭君怨,清末民国初,邹韬,记得花时离别。又是花开时节。花事太匆匆。不相逢。梦里郎君归去。梦醒怯寒慵起。春梦最撩人。况无凭。
点绛唇,清末民国初,邹韬,月锁黄昏，天涯太近红楼杳。含愁如捣。没个人知道。脉脉关心，只怕兰香老。空帏悄。支颐待晓。月在西厢了。
临江仙·犹记词三十首之八，戊子秋作于般阳 其一,清末民国初,邹韬,犹记寻秋来古刹，广场同载雕轮。茗香领略斗诗情。泥君遥走送，驾鹤问归程。山水万重人万里，旅魂遥逐江滨。一方烟水梦伊人。醒来花外立，风露正泠泠。
临江仙·犹记词三十首之八，戊子秋作于般阳 其二,清末民国初,邹韬,犹记旌旄来海上，爱才相引为曹。绮筵笑语斗清宵。小红低唱出，凉并一枝箫。巴树蜀云遥望处，自搔两鬓萧萧。嫁衣裁就尚藏娇。聘钱谁贳得，中夜泪如潮。
临江仙·犹记词三十首之八，戊子秋作于般阳 其三,清末民国初,邹韬,犹记金娥墩畔约，草堂画烛深深。尚交论世爱才心。文章甘苦味，我辈是知音。转瞬簪綦飘坠雨，云鸿何事分岑。依人辛苦作冤禽。故园千万里，愁绝倦停针。
临江仙·犹记词三十首之八，戊子秋作于般阳 其四,清末民国初,邹韬,犹记驱车冒寒访，王郎客里相逢。画楼珠箔善偎侬。檀云堆枕乱，懒亸玉钗松。暗唱骊歌君去也，天涯难觅飞鸿。星期过了尚飘蓬。旅窗催恶感，疏雨滴梧桐。
临江仙·犹记词三十首之八，戊子秋作于般阳 其五,清末民国初,邹韬,犹记龙华接芳躅，嬉春破霁驱车。短筇香径看桃花。村中新酿熟，醉到小姑家。伯乐难逢王谧死，离人容易天涯。申江回望暮云遮。故人鸡黍局，何日话桑麻。
临江仙·犹记词三十首之八，戊子秋作于般阳 其六,清末民国初,邹韬,犹记前秋沪江畔，兰台走马匆匆。万花围住画灯红。琵琶声调急，一曲有情侬。转毂江山今昔异，梧烟金井秋空。珠啼粉怨忆春风。孙阳何处是，仙梦白云封。
临江仙·犹记词三十首之八，戊子秋作于般阳 其七,清末民国初,邹韬,犹记灯宵醉歌舞，霓裳小会群仙。眼眉融洽可人怜。论交真不恶，大雅亦缠绵。画卷留题诗未就，泥鸿又印遥天。欢悰如笑梦如烟。暗抛金钿盒，香誓负当年。
临江仙·犹记词三十首之八，戊子秋作于般阳 其八,清末民国初,邹韬,犹记晨窗看梳掠，妆楼来访娉婷。曼声新学泥人听。含情眉解语，艳玉忒珑玲。赠我三箱红豆子，教人刻刻思卿。惯从梦里见倾城。并肩无一语，帘外拜双星。
浣纱溪·有忆,清末民国初,邹韬,记得题诗扇底逢。紫泥小印玉玲珑。兰贞小字有情侬。曲院闲情怜绮绿，画楼韵事斗新红。那时风景太悤悤。
浣纱溪,清末民国初,邹韬,记得秋风瘦碧阴。海棠花下共题襟。光阴一刻值千金。自制双弓怜样小，早装半臂怕寒侵。为谁常有惜花心。
浣纱溪,清末民国初,邹韬,记得楼头月正圆。新诗共赋小游仙。无端旧梦已成烟。幽恨但随芳草长，柔情屡被落花牵。斜风细雨又今年。
浣纱溪,清末民国初,邹韬,记得晨妆纷未搓。玻瓈窗下替研螺。鸳鸯不画画双蛾。流水年华曾爱惜，好花心事易蹉跎。瘦红姊妹断肠多。
贺新郎·本意,清末民国初,邹韬,春去江南陌。昼沉沉、紫樱已熟，绿阴如滴。南国相思红豆子，一树珊瑚初实。羡仙偶、彭郎比翼。同调求凰已如愿，会真真、屏启芙蓉碧。双照处，谐琴瑟。妆成却怪脂痕湿。对菱花、朝霞浅映，输卿颜色。天上兰香本情种，暗递芳情脉脉。证旧约、前生应识。玉佩瑶簪今都在，画双蛾、好借凌云笔。年少乐，君须惜。
金缕曲·金陵乡试第九回，感赋。寄幽贞馆,清末民国初,邹韬,老大功名冷。莽天涯、此生剩有，萧萧双鬓。廿载词场空角逐，狂气消除殆尽。况正是、藩邦告警。投笔请缨何处是，卧蓬茅、血泪和愁迸。钟子沓，相如病。文章底事同争竞。漫登场、蹇驴出郭，扁舟坐稳。万顷荷花香世界，一片奁开明镜。看烟外、斜阳欲暝。回忆深闺临别语，逐秋风、忍负双肩并。应自笑，江南俊。
百字令·题江建霞初日芙蓉图,清末民国初,邹韬,春温回首，莽天涯、牵起丝丝离恨。记取临岐珍重语，脉脉眼波微晕。侬意胶心，卿情烁骨，颠倒鸳鸯命。萧娘将嫁，来生钿盒重订。却喜海外琼仙，江郎写出，幽媚传真韵。天女瀛台妆窈窕，印出瑶宫花影。梦断旁妻，诗题本事，抵得银河聘。三神山远，玉箫再世难证。
柳长春·题建霞红蕉词,清末民国初,邹韬,幽恨丝丝，离愁罥罥。东风祗许江郎管。却从何处证灵修，春花骨格秋花怨。密约初抛，坠欢重眷。天涯几许人肠断。新词读罢意阑珊，侬心好比蕉心卷。
高阳台·补幽贞馆图题词,清末民国初,邹韬,院閟苔香，帘筛月细，琼窗闲煞银钩。冰洗禅心，琅玕戛戛摇秋。三生题遍相思子，荡柔怀、倦倚薰篝。怨灵修。薄命如侬，孤负情幽。鸾笺擘玉亲题字，奈搜肠刻骨，总是离愁。小劫华鬘，春风冷落红楼。湘兰老去痴魂在，寄天涯、写尽绸缪。恨悠悠。仙侣文箫，缥缈瀛洲。
卖花声,清末民国初,邹韬,客里滞孤身。负了香盟。梦中欢笑意中人。当日珠楼临别语，记得分明。小影对真真。盥手香焚。嫣然相对却多情。欲唤红儿通一语，纸上微嗔。
解佩令·寄王薇阁京中,清末民国初,邹韬,俊游踪杳。苦吟魂悄。更何堪、再提年少。怨粉愁脂，任肮脏、邹阳才藻。已无心、月圆花好。镜中妍笑。酒边商调。最相思、离人香草。有限欢娱，也莫抵、平生潦倒。况思家、又萦怀抱。
虞美人,清末民国初,邹韬,湘帘慵卷余香袅。昼展纱窗晓。茶烟轻飏落花风。定有伤心人倚画楼中。悤悤春去真无那。剩了凄凉我。眉山阁住泪溶溶。颊上梨涡娇褪一分红。
台城路·题杨诚之晓风残月图,清末民国初,邹韬,世间尽作春婆梦，乱吹俗尘如障。险处回头，忙中转手，放下乾坤苍莽。清溪无恙。且料理吟筒，别寻幽赏。此境无人，四围凉碧露禅嫦。浮波浸空滉漾。正天风破曙，斜月犹朗。擪笛寻鸥，移家伴鹭，尽许孤情结想。寒云欲荡。剩耿耿银河，流星三两。远听琼闺，捣衣砧杵响。
金缕曲·三十自嘲,清末民国初,邹韬,往事休回首。想当年、茅檐弧矢，所期良厚。空盼峥嵘头角好，不作若敖鬼后。竟容易、半生辜负。三十光阴如梦幻，惯劳劳、橐笔天涯走。销意气，付尊酒。山林廊庙皆难就。君莫笑、荒唐落拓，无聊夸口。狂到世人皆欲杀，愤俗依然如旧。说甚么、怀才无偶。惟有深情忘不得，猛西风、吹得心儿透。黄菊艳，沈腰瘦。
金缕曲·甲申阳月合肥李仲仙同黄仕林军门枉顾寓斋，倚声以赠,清末民国初,邹韬,落落谁同调。莽风尘、花天萍海，尽容潦倒。放眼大千皆傀儡，中散牙琴已渺。幸君子、素心相照。宝马雕轮招俊侣，访山阴、烟水寻安道。欣把袂，拾欢笑。名儒名将称双妙。更缠绵、风流何逊，神仙黄劭。金石交情松竹契，此会几生修到。奈斜日、催人太早。甫证良缘容易别，竟匆匆、归去如征鸟。知己感，耿怀抱。
买陂塘·甲申冬月大雪，在鸠江趸船同宋南生作,清末民国初,邹韬,荡长空、冷云吹暝，江声新搁潮涌。旗亭风紧天无色，苍莽古原荒垄。银汉拥。看片片鹅毛，堆没琉璃缝。琼楼合冻。任数点梅花，满庭飞絮，白战贾余勇。销金帐，美酒初开碧瓮。不如吾辈闲冗。团茶自取冰泉煮，禁体吟成肩耸。寒正重。怕此际、深山卧瘦高人梦。红腔漫弄。且唤起诗魂，拈毫写瑞，抵作贺年颂。
东风第一枝·留别王毓仙,清末民国初,邹韬,梦驻神飞，春风蕴结，双鬓故园曾合。酒边剪烛，论心暗潆，情波几折。梅窗月静，听玉漏、敲寒清澈。奈销魂、短棹长鞭，抵死催人离别。分雁轸、白云恨绝。还剩有、水流呜咽。乱山青冷，无言对著，灞桥残雪。尘装载怨，又引起、乡愁万叠。且订约、琴剑归来，记取落花时节。
齐天乐·客感,清末民国初,邹韬,青年水逝催残腊，天涯不堪回首。香梦留痕，单情忆远，竟把相思拖透。黄昏时候。奈孤影支寒，写怀未就。百折千回，旅窗冷对一灯瘦。西风不吹恨去，但吹将恨至，强人消受。怨里飞魂，愁边阁泪，两鬓萧然非旧。梅花解否。倘爱惜春华，也须眉皱。粉碎珠啼，违心常八九。
浣纱溪·为懒云作,清末民国初,邹韬,香国沈迷酒国醒。天涯都是海中萍。却怜名字重旗亭。窥宋风流成惋惜，感甄心事易飘零。那堪抵死眼垂青。
满江红·乙酉寒食，花气薰晴，万花呈媚，孤斋兀坐，良友不来，触景撩情，不能无感,清末民国初,邹韬,一剪东风，难瞒住、绿杨消息。竟任那、漫天铺地，烟痕狼藉。三日微阴才酝酿，夭桃苦苦催春色。更何堪、芳草忆王孙，含凄碧。良友远，空相忆。吟伴少，空相觅。把韶华如许，渐成抛掷。花气薰愁将化泪，柳枝绾恨慵无力。且自浇、杯酒祭诗魂，酬寒食。
湘月·题海盐徐古春贻砚图,清末民国初,邹韬,重闱萱悴。守零丁孤鹤，期延华脉。撤手人天千万里，衣德书香谁述。药圃将雏，糠灯翼卵，一发千钧责。鹃啼霜冷，几多心事难白。却喜秀挺孙枝，留贻片石，交付知珍惜。记取传家承赐砚，莫负先灵凭式。海月销金，溪云割玉，铭蚀苔花碧。范乔遗典，令人回首萧瑟。
高阳台·海昌杜拙斋先生汉隶遗墨,清末民国初,邹韬,古艳霏青，奇光黝紫，毫端劲气盘旋。几历沧桑，龙文小蚀蛮笺。乌丝格、半销兵燹，精灵满纸云烟。拾残烽，洗刷泥尘，碎铺琼编。宝书天上原珍重，换蚕眠旧制，一字双缣。断墨零香，从教手泽长延。辛勤几次搜罗遍，幸留将、翰墨因缘。善相承，饭颗山头，风雨年年。
凤栖梧·题徐古香幽篁读书图,清末民国初,邹韬,一卷商量消永昼。秋晚春初，岁月休轻负。选胜栖床书在手。咿哦竹里清声透。万个琅玕围左右。滴碎浓阴，暗暗凉生袖。刚是煎茶汤沸候。绿云深处湘烟瘦。
如梦令·乐事难逢，好春将老，自怜身世，黯然销魂,清末民国初,邹韬,门内愁人深处。门外韶华无据。数日漾晴光，尽把好春催去。难驻。难驻。苦劝东风留住。
如梦令,清末民国初,邹韬,烟引柳芽青逗。风扇小桃红溜。愁更比春长，已把清明孤负。思旧。思旧。燕子怜侬消瘦。
金缕曲·寄桐城何莳圃、吴县曹醉庵，时赴京师,清末民国初,邹韬,尘事知音少。喜秋深、申江把袂，相逢同调。献赋无端京国去，此别教人难料。望消息、鱼沉雁杳。远树空波千万里，梦魂儿、拦住何曾到。离恨积，黯怀抱。客中可有平安报。想津门、西风残柳，枫林斜照。燕赵纵称多杰俊，谁共吟边欢笑。恐还是、故乡居好。白首红颜思正切，劝君身、打点归来早。珍重意，寸心祷。
台城路·葛隐耕招饮,清末民国初,邹韬,年来踪迹浑无定，浪逐浮萍同住。人远波空，秋凉梦阔，目断故乡云树。乱鸦日暮。任点点相思，凄迷归路。海上携琴，寻烟问月与谁诉。神交欣遇旧雨，约西风买醉，黄菊深处。茶话圆宵，酒怀荡夕，闲杀江头鸥鹭。箴言心铸。感知己天涯，殷殷青顾。怜我怜卿，愁边吟俊句。
台城路·题王杏堂松菊犹存图,清末民国初,邹韬,故园梦断家何在，登场纵情奔竞。竹子筼筜，松枝偃蹇，最好乡关风景。而翁尚幸。任雪虐霜欺，长留节劲。不入春明，迟鸿晚鹤苦相警。迷途阿谁醒悟，把清秋抛却，强学优孟。翠袖娟娟，苍颜苒苒，弹指豪怀孤冷。男儿猛省。倘不上凌烟，且归三径。密籁虚烟，太虚寒弄暝。
念奴娇·慰悼亡,清末民国初,邹韬,毡炉春小，正霜华蒸透，疏林红叶。海角惊传消息惨，南国夭桃吹折。璧月楼空，天风佩冷，富贵都抛歇。梦回孤枕，镜中潘鬓如雪。恰遇甲子平头，儿孙舞彩，拟把霞觞洁。断送机声仙袂迥，分却东西鹣鲽。碧玉箫寒，朱弦轸老，终古听呜咽。营斋营奠，黔娄无限凄切。
浪淘沙,清末民国初,邹韬,怅绝可怜宵。夜雨潇潇。晴时又是晚风骄。竹子飕飕梧瑟瑟，乱助商飙。肮脏海棠娇。身世无聊。梦魂回首故乡遥。多少伤秋离别恨，齐上眉梢。
浪淘沙,清末民国初,邹韬,凉意下虚空。夜正当中。隔窗月色又朦胧。半壁残灯三转柝，一片秋蛩。心事等飘蓬。幽怨重重。可怜情味可怜侬。碧玉年华容易误，只怪罡风。
浪淘沙,清末民国初,邹韬,秋景十分清。玉漏三更。吹箫故作断肠声。促织不嫌人寂寞，替诉离情。宛转睡难成。泪眼盈盈。玉颜底事要飘零。南国相思红豆子，记得分明。
浪淘沙,清末民国初,邹韬,雨洗嫩凉天。秋思谁边。月华如水夜如年。几度销魂人不寐，坐起还眠。顾影自家怜。容貌空妍。浓欢浅笑总成烟。安得凌霄骑鹤去，重赴游仙。
金缕曲·赠陆野衲,清末民国初,邹韬,漫把苍翁叩。看茫茫、狼奔豕突，尸居肉走。五百年来文字劫，遍地薰将铜臭。笑衮衮、诸公夸口。经济才华争自诩，任狺狺、狂吠司空狗。吾辈事，休回首。穷途何处论交友。最相怜、使君与我，多情佳偶。共结青衫千载恨，絮语泪珠盈斗。趁村市、花光如昼。愿贳春醪三百斝，向东风、痛饮眠苔绣。凭蛮触，纷纷斗。
贺新凉·题杭县黄龙洞僧汝望溪小照,清末民国初,邹韬,意态雄而杰。战英姿、龙眉豹颈，仙风道骨。世界大千任游戏，小小神通鹘突。随便尔、自由快活。一担云烟一犁雨，化天妆、挂碍都超脱。伸指比，秋中月。红尘万丈君休跌。问交游、几人青眼，几人热血。重奠玄黄逞光复，幻出花花叶叶。已悟澈、死生寂灭。杯酒独浇赵州土，谢空王、誓守湖山节。且痛洒，金壶墨。
贺新凉·青浦徐伯匡甲寅五十寿征言，倚此却寄,清末民国初,邹韬,君是和光佛。记灵修、散花净土，莲台重谪。北海论交东方辩，更有西清妙笔。高躅清流争人格。欬吐随风霏珠玉，比才华、邹忌何能匹。疏俊处，待鞭策。杖家岁月初基积。渐通神、启期三乐，彭篯八百。了却堂前子平愿，好向名山寄迹。且携取、双双游屐。莫问中原争蛮触，访长生、不受轮回厄。敬吹奏，李委笛。
金缕曲·吊四川邹容墓,清末民国初,邹韬,真个奇男子。恁青年、一身是胆，首先从事。振笔倡言拍满族，罗列八旗丑史。更痛告、淫威专制。章氏株连缘作序，著书人、坐罪寻欧例。三字狱，折磨死。扬州十日遭屠记。更难堪、屠疁三次，全城紧闭。足引汉民心愤激，革命昌言起义。造中国、共和时世。烈士身家拚一掷，吊英灵、遗墓华泾里。哀宿草，凄何底。
金缕曲·过长沙贾谊宅,清末民国初,邹韬,才大超人表。揽神州、笑谈麈尾，万军尽扫。六策治安忧国志，叹息王孙纷扰。纵流涕、难呼苍昊。小谪三年宦情冷，任群曹、绛灌功名早。留此宅，寄鸿爪。栖迟我亦长沙道。恨漫漫、西风瘦马，白云天杳。濯锦坊平空怀古，还有心期未了。寻梦影、斜阳衰草。莽荡关河倚楼感，弄瑶琴、敢说知音少。相忆处，耿怀抱。
高阳台·哭孝先次儿，此子勤学而贤，乙巳冬仲卒，年十七,清末民国初,邹韬,天上昙云，人间璧月，春华容易消沉。十七雏年，辛劳空豢灵禽。珠圆玉润真如意，奈醴泉芝草，薄质无根。叩苍冥，何处招还，一缕柔魂。绵绵长抱西河痛，与秋宵怨蟀，迸入哀吟。垂老风怀，那堪涕泪沾襟。尘缘未谢难言达，到海枯石烂，总是伤心。怨声声，落叶寒蝉，空费追寻。
浪淘沙·哭葛蕙生，次马谏甫韵,清末民国初,邹韬,何处觅琼箫。暮暮朝朝。天长地久总无聊。往事如尘香誓在，雪泮冰消。心绪卷芭蕉。幽恨难描。黄昏倚枕到通宵。秋夜孤灯人共瘦，残焰摇摇。
高阳台·张次溪先生江堂侍学图,清末民国初,邹韬,春鸟嬉晴，秋蛩絮怨，良时闲煞江堂。门掩黎花，空明月照回廊。图书万卷人千古，映芭蕉、绿满前窗。最难忘。负策横经，伴到昏黄。先生杖履从容甚，仰高山、瑶琴一曲，芝草双行。接叶传薪，全凭邺架曹仓。青年最怕驹光速，愿追随、捧砚焚香。寄清狂。风浴童冠，天地徜徉。
满江红·赵竹铭深山猿啸图,清末民国初,邹韬,万壑千岩，怪藤杖、白云高拥。看老树、槎枒枯木，层层凿空。修养惟藏狐豹迹，往来只有神仙种。忽峰腰、夜笑数声猿，山灵动。丹嶂外，寒泉涌。巫峡下，羁愁重。有愁人听到，寸心澒洞。桓笛三吹无奈恨，祖鞭一舞难为勇。到耳中、听得最分明，朝天耸。
水调歌头·和方骏平庚午秋鸣社郑质庵鸳湖泛月韵,清末民国初,邹韬,光霁两年隔，订约共寻秋。坠欢重儗相续，李郭许同舟。君已尘容销瘦，我更鬓丝憔悴，岁月去悠悠。纵寄色空界，飘泊一沙鸥。忆俞子，悲笠叟，罥新愁。风摇烛影，还不知、世界浮沤。百岁虚名谁重，万代虚荣无用，死后两边休。为问达观子，何日赏鼋头。
题如此江山楼焚馀草,清末民国初,王瑶京,文章标格两风流，怎禁声名满九州。高士原非才百里，完人别有业千秋。簪缨难易林泉乐，著作真堪梨枣留。不是吾宗频击节，已闻异国散金求。
咏蔷薇,清末民国初,吴子瑜,苦求异种到东瀛，百叶重台照眼明。莫怪千金能买笑，天生我辈本钟情。
消夏 其二,清末民国初,吴德功,几树长松簇万枝，邀朋日日共围棋。科头箕踞聊消遣，高挹薰风午不知。
警世七律四则 其一,清末民国初,林豪,前人田地后人收，命里无财莫强求。有事不如无事好，出门欢喜入门愁。常将冷眼看螃蟹，莫替儿孙作马牛。一个铜钱四两福，谁人肯向死前休。
警世七律四则 其二,清末民国初,林豪,石崇豪富范丹贫，世事如棋局局新。阴地不如心地好，买科便是发科人。在山靠山水靠水，装鬼像鬼神像神。万事不由人计较，一朝天子一朝臣。
警世七律四则 其三,清末民国初,林豪,把了千钱要万钱，人生不乐也徒然。今朝有酒今朝醉，一日清闲一日仙。瓦罐不离井上破，巧妻常伴拙夫眠。东瓜扯到豆棚里，千里姻缘一线牵。
警世七律四则 其四,清末民国初,林豪,黑心人有马儿骑，岂可人无得意时。怕者不来来不怕，疑人莫用用不疑。虾蟆想吃天鹅肉，老虎要吞蝴蝶儿。善恶到头终有报，得便宜是失便宜。
翁孝子歌,清末民国初,林豪,竹城孝子年十五，萱闱早逝依慈父。慈父齿衰病在床，孝子侍疾不知苦。剖肝合药总无灵，刲股调羹那得愈。孝子愀然有所思，此身肤发亲所遗。安得将身分疾痛，亲急不救何用儿。抽刀断指指血湿，染血书词气呜唈。巫阳有召儿请行，露祷告天天亦泣。果然天意鉴微诚，勿药俄教庆再生。从此春葱与冬笋，好将甘旨代参苓。堂上白头朝舞綵，灯前黄卷夜传经。百年椿寿方长祝，一朝风树悲乔木。无知鬼伯果何仇，有恨苍穹胡太酷。病躯力疾觅佳城，历遍荒山入深谷。那堪哀毁瘦于柴，更阅冰霜劳似毂。泷冈表后更伤情，一恸吾亲不再生。分付细君今苦汝，长寻阿父入幽冥。马鬣封深疑有路，杜鹃血尽更无声。呼天少妇更堪怜，减算还求代所天。那识天哀孝子志，许随定省到黄泉。由来至性感行路，孝行况能昌厥后。即今哲嗣述遗徽，呜咽语终泪如注。濡泪为诗告后人，雏鸦啼答枫林暮。
咏史,清末民国初,施士洁,百胜岂能当一败，拔山盖世亦粗材。淮阴胯下圯桥履，负重都从忍辱来。
席上即事 其一,清末民国初,蔡惠如,征歌侑酒嫩寒天，主客欢声杂管弦。红烛两行花四座，衣香人影落樽前。
慰樱航,清末民国初,施梅樵,暂蹶霜蹄莫怨嗟，定无神骏困泥沙。猜疑蛇影杯中酒，变幻人情镜里花。天以艰难增阅历，身经挫拆敛浮华。明知公冶原非罪，蜚语任他鬼一车。
游台中公园 其一,清末民国初,施梅樵,炎热场中懒寄身，情怀冷淡不犹人。何当觅得酴醾酒，日向蕉阴饮数巡。
游台中公园 其二,清末民国初,施梅樵,万绿丛中坐夕晖，晚风凉上酒人衣。水心亭角看鱼跃，各自忘怀未忍归。
渡乌溪,清末民国初,施梅樵,风涛激石响，流水无尽时。落日悬大树，往来照别离。我车既已殆，我马亦已疲。河梁不可见，伥伥将何之。进退两艰难，踯躅水之湄。行人招舟子，相望隔一涯。南风打双桨，逆浪来迟迟。过客争渡喧，或遗白接离。临深凛庭训，舟船防崄巇。任人更杂踏，独立终游移。舟子向我道，履险常如夷。几见恶风浪，祸及弄潮儿。舟子致殷勤，步履相扶持。摄衣与褰裳，水性素不知。未除酸腐气，嘲笑又奚辞。昔过乌溪桥，桥长命如丝。今渡乌溪舟，舟小使人悲。转瞬通隔岸，前村露酒旗。回首望故乡，空歌长相思。
挽林痴仙,清末民国初,施梅樵,地老天荒唤奈何，风流云散剩无多。病中怕听伤心事，涕泪因君忽欲波。应知长吉是前身，倜傥襟怀但率真。泄尽聪明终短命，错抛心血作诗人。及身亲见几沧桑，去国当年枉断肠。零落天涯同洒泪，岂因佳节便思乡。客中正好对门居，苦雨酸风夜读书。黄榜科名悭进取，为卿为相愿皆虚。放诞生成自不羁，破愁无计只工诗。登临似得江山助，丽句清词震一时。又向江村结数椽，访君有约忽经年。前游如昨依稀记，送我怜君夜不眠。春风客路数相逢，携妓提壶喜过从。孤树何堪双斧伐，不图中岁兴尤浓。钿车努力作前驱，乘凤乘龙梦不孤。试问泉台相见日，妆成有待画眉无。我病君亡两渺茫，黄花同负此重阳。九原安得千杯酒，旦夕供君一举觞。凄凉鵩鸟叫黄昏，薄奠天涯觅一樽。抛却尘缘醒醉梦，人间何处为招魂。
题谢颂臣师生圹 其一,清末民国初,傅锡祺,几人旷达似先生，择地为坟手自营。料得山灵应窃喜，他时饱听苦吟声。
题谢颂臣师生圹 其二,清末民国初,傅锡祺,游山有癖惯驱车，风水休言习未除。赢得少君他日便，无须卜地到堪舆。
重九后二日饮于谢颂臣师生圹偶成,清末民国初,傅锡祺,群来韵士拟题糕，策杖登临意兴豪。步到峰头天渐近，分明看取寿星高。四山色入酒杯青，锦瑟佳人劝不停。迥异寻常作重九，休将醉倒笑刘伶。藉草为茵卧绿阴，村男村女绕如林。山禽无语人声静，祇有娇歌和苦吟。写将胜概入图中，老更风流是谢公。留与后人识行乐，红裙女伴白头翁。
题谢颂臣夫子科山生圹,清末民国初,傅锡祺,人情无论生与死，总求栖身得宁宇。廿纪风潮捲地来，大陆茫茫几净土。先生择地不辞劳，远探禹域东南部。倦游买棹还故乡，故乡好山不数睹。此山形胜异群山，凿出神工与鬼斧。山灵不屑界凡庸，留待高人来作主。芟除荆棘筑生坟，孝思不匮仍依祖。春秋辄率友人来，墓前歌诗醉清酤。我愿胜会逐年开，亲见墓木堪作柱。此地颇僻隔红尘，为山不深绝狼虎。海天龙战任纷纷，葬身有地安如堵。得所我为先生贺，得人我为科山诩。科山鼎立甲溪北，埋没久与凡山伍。曩昔往来类土番，不则牧童与樵父。赏识自逢慧眼人，石壁题诗不知数。不必新高万千尺，名并先生传万古。
题墓为故林君纪堂作,清末民国初,傅锡祺,气象晖阴足万千，佳城郁郁若干年。不争名利宜清境，有幸湖山葬硕贤。令伯祖孙依地下，逋仙生死喜梅边。古心古貌分明在，员石题诗为肃然。
次南强同社病中却寄韵,清末民国初,傅锡祺,牢骚欲与帝天论，虎豹当关梗踵门。信国三纲都系命，巫阳何日下招魂。壁间犹自悬双剑，掌底休辞尽一樽。我是多年枯槁木，相逢惟有话寒温。羞候权门谒巨公，生成倔强少人同。偶传病肺惟高枕，自道吟诗可愈风。历劫暂居安乐国，游仙倘梦广寒宫。水清石白鱼肥美，且挟琴书理钓筒。
题灌园同社景薰楼,清末民国初,傅锡祺,朝笼薄雾晚晴霞，胜概还多蔑以加。楼阁近临宫保第，山川长护孝廉家。门因有道称通德，人是能诗算浣花。虽设常关知未许，问奇无日不停车。
六十初度放歌述怀,清末民国初,施梅樵,我欲乘舟西向入黄河，河流九曲生层波。有时蛟龙或起立，听我横槊高啸而狂歌。我欲一入商山采紫芝，四皓物化已多时。琴书几席空陈迹，室迩人远徒奔驰。我欲依傍浣花一结屋，草堂之外千章木。及今家世几迁移，何处得搜遗篇读。我欲杖头挂钱日沽酒，新丰市上寻屠狗。委巷壮士气激昂，欲谈时事为掩口。我欲月下横琴歌乐府，一时眠鹤齐起舞。盛世元音久不闻，一弹再鼓泪如雨。我生记在同治庚午年，今年又逢劫后之己巳。酸辛世味已备尝，沧海种桑经熟视。无成功业半白头，徒博虚名雕虫技。甲子干支历已周，不富不贵俗儿鄙。生成傲骨自嶙峋，未敢徇人以枉己。螟蛉蜾蠃半人间，倾家沽名骄乡里。旁人争笑沐猴冠，腼然面目不知耻。妒忌还多妇女心，只好大言欺孺子。我与若辈久割席，防却秽气污杖履。老夫嫉恶本如雠，讵以乞怜日摇尾。惩一儆百其素怀，斧钺尤须资野史。
东宁百咏,清末民国初,苏镜潭,朝天埋没土花斑，龙种东都去不还。寂寞秋深铜辇路，茂陵金碗出人间。飒爽英姿在眼前，昭陵茧纸几何年。流传墨宝人间少，恐有风雷护笔巅。舟师北伐下瓜州，黄叶西风片片愁。一例长城诗律壮，岘山名句足千秋。花开花落送前朝，玉笛江城咽暮潮。二百五年鸿指地，将军大树尚飘萧。东宁二世嗣王贤，坠地金瓯竟不全。绝徼苦无唐印绶，五铢先复汉家钱。慷慨临戎一纸书，仲坚无意霸扶馀。天教两岛沦金厦，忍见儿曹走传车。旧事开皇或创闻，蓬莱弱水此中分。东流门户澎湖险，吊古无人说虎贲。猿臂将军右北平，遁荒海外了馀生。可怜三尺孤坟上，古藓残碑没姓名。宏农得宝事荒唐，谶纬流传太不祥。片碣凤山镌八字，山明水秀启遐荒。匣中霜雪映银绦，劫后模糊战血臊。道是元胡遗寸铁，吐蕃争拜赫连刀。山川草昧记巢居，化鹿浮牛半子虚。亘古洪荒山海志，传闻华佑有遗书。獞乡斜日草离离，巴老臣寮访岛夷。螭首不刊金石略，唐碑两字尚传疑。大海鱼龙战血腥，楼船戈甲阻重溟。千寻铁锁空遗恨，奇策何人塞井陉。泥马江荒事可哀，临安遗址旧楼台。而今香火琳宫盛，无复当年翠盖来。披发大荒去帝阍，三山祠宇配师门。吾家碑记分明在，重过潮州拭泪痕。牛皮席地拓鲲身，故垒荷兰碧草新。赤瓮沦沉三百载，女墙万瓦更粼粼。甲帐楼台迥日非，降旗西去失重围。秋风一夕槺榔死，赤嵌城头蝙蝠飞。罗峨百雉付邱墟，斗大孤城苦战馀。抗手龟崙山上望，狼烽日夜失居胥。莽莽平沙万灶烟，将军缺嘴故依然。怒涛呜咽沉天堑，鹿耳门荒锁暮烟。灵旗杂遝海门东，千古君臣俎豆同。伏腊醉归桑柘晚，神弦犹唱大王风。北园亭榭已苍凉，莫问榴环选佛场。一井何关兴废事，老僧犹说延平王。北港溪头国姓庄，野花流水枕斜阳。摩挲一段燕然石，曾是征南旧战场。海外扶馀正朔存，延秋城下泣王孙。秋来禾黍临官道，不见先朝桔柣门。群壑千山东北走，诸罗突兀玉山高。扶摇一万三千尺，天遣禺疆负巨鳌。孤屿沙浮落日昏，万流东去似云奔。不知何代将军庙，废瓦寒鸦啄寝门。空濛岛屿拥烟鬟，北望孤城尚苦寒。千古隆冬长积雪，直同太华作奇观。旧题剥蚀几星霜，黄檗萧条野芷香。垂老屠黎谙故事，为余流涕说沧桑。岗山树色腻似油，清水春光浓于酒。平揖岳阳拓万千，横揽云梦吞八九。烟霞突兀耸中峰，罗列诸山似附庸。依旧反经留片石，西云岩畔水淙淙。古寺杉松万影蓝，驱车路过县门南。登临不觉西天小，直上香林叩佛龛。剑潭潭水冷千秋，剑气光芒射斗牛。只恐化龙沧海去，闲云潭影日悠悠。安禅初地辟孤峰，持钵东来咒毒龙。遥指浮图枫树杪，碧云深处一声钟。胜地林泉拓一弓，巍巍曾是梵王宫。南园试较参军记，白璧终当累放翁。西定坊前水一涯，游人争拜水仙祠。古今祀典歧讹甚，冷笑人间杜十姨。十里青畴鸠唤耕，李花无主梨花生。春雨草侵乌鬼井，晚潮沙接红毛城。咬狗溪前野雀飞，卓猴溪畔夜乌归。停鞭一路看鱼塭，小艇无人系落晖。大冈小冈山矹硉，东螺西螺水汩没。一邱一壑费平章，归来驴背鞭残月。清溪九重十八重，回环九十有九峰。朝来爽气扑眉宇，人立烟峦倚古松。千里流沙一线通，丹枫渔火满江红。夜深帆动春潮入，估客移船泊海翁。春水粼粼瘦影支，闲花落地燕来迟。空潭半夜鸳鸯梦，双宿双飞傍月眉。温泉水滑乱云焦，故迹荒芜考古獠。到此例应三洗髓，胸中垒块已全消。青山削断太嶒崚，急溜奔雷唤欲应。一道长虹亘天半，龙蛇深夜忽飞腾。回廊曲榭翠微间，觞咏流风若可攀。无奈八公风鹤急，不容安石恋东山。百口流离瘴海波，文章一第重元和。瀛壖异日编诗史，合似辽城祀老坡。死生蛮徼忍伶俜，书币犹征大府庭。一代洪荒文字祖，丛丛收拾鲒埼亭。才名几社定无虚，海上未忘属国车。忍说夜郎真盛事，不堪身世比相如。残旗海角叹栖栖，绝好江山忍再提。太息中原方逐鹿，全师无意更征西。大厦真难一木支，望山事去感流离。孤臣力竭身先死，洒泪亲题十字碑。卢前王后久齐名，四载樽前涕泪倾。沦落江南老词客，白头愁杀庾兰成。铁马金戈动地来，家山残破付寒灰。桃花零落无颜色，寒食山头战鬼哀。大泽茫茫混钓鱼，一身沦落故人疏。剖肝刳腹寻常事，千古犹留却聘书。崎岖薄宦渡层冰，遗爱滇南说故丞。老去不禁亡国恨，宰官无奈去为僧。誓扫狼烽愿已乖，冷灰碧血槁残骸。一门理学兼忠荩，妇孺家家祀石斋。扁舟南望阻家乡，薇蕨西山恋首阳。天意尚怜两遗老，高年留作鲁灵光。昆明回首劫灰红，飘泊天南哭寓公。终是幼安甘蹈海，一楼皂帽老辽东。鱼水君臣重托孤，三分龙卧起雄图。艰难手创偏安局，直把东都作帝都。大将南征壁垒新，目中今日已无秦。会须痛饮黄龙酒，讵料妖星照渭滨。仓皇万马正临江，慷慨甘为子姓降。胜败莫论兴与废，古来国士本无双。靖海舟师破百蛮，功成陈币泪潸潸。入吴本为封侯计，一剑恩仇亦等闲。使君来暮起讴思，旧种甘棠发几枝。朱邑桐乡称报最，弦歌今已遍生祠。蛮儿结屋小于箱，林黑山青乱犬羊。此日重经他里雾，新诗七字吊孙郎。橐笔曾轻万里行，堂堂经济出诸生。纪游稗海流传日，合与东征并擅名。短衣匹马去骎骎，盾鼻书成动禁林。蹭蹬一官如传舍，老来著作岂初心。太宗纵囚庐陵讥，朱山为治其庶几。无端六月忽飞雪，万民卧辙泪沾衣。弹丸喋血抗雄州，百战诸罗废垒秋。万里长城甘坏汝，伤心忍唱白扶鸠。汉朝策士重专经，异兆科名柳汁青。平地一雷荒忽破，文章鸾掖启东溟。桐城旧治通州继，干济文章擅美誉。君看去思官道石，遗黎尚自说姚徐。五裤曾歌太守廉，异材循绩一身兼。柳州谁继河东起，又见州人誉二髯。楼船横海拥专征，绝岛洪涛拜表行。郡国中兴新创业，巍巍铜柱勒金城。高牙大纛下苍崖，上策真能众议排。回首扶桑吊孤岛，中兴将略起临淮。轮台诏下拓穷边，马邑龙堆凯奏还。自是汉家勤远略，翁孙一疏许屯田。江东子弟旧知名，年少终童誓请缨。凄绝瑞香亭下路，将星黯淡阵云横。莱园亭榭擅清幽，燕子新翻鞠部头。见说安仁归洛涘，板舆佳日足优游。书生戎马是奇儿，誓死曾当十万师。更有琴馀诗一卷，本来名将半能诗。闲曹冷系一官匏，归老亲营太古巢。迂谷声名动闽海，尚书风义缔新交。文心六代称都丽，诗律三唐有正宗。直把心肝都呕尽，万篇太富一身穷。一官岭峤泣穷猿，瘴疠山川接九原。赖有爱才韩十八，诔词亲为妥诗魂。草泽椎埋亦足豪，胭脂坡下拥檀槽。英雄不会诗书意，郭解朱家岂若曹。伤心家国泣离鸾，尽室仓皇死节难。谁道和戎真下策，汉宫尚有嫁呼韩。宝镜分飞玉匣尘，黑冤三字竟长沦。凄凉东市招魂日，忍展君侯旧绣巾。宫庭巫蛊亦何凭，佩玦东山事可征。妾自殉夫夫殉国，留将双泪哭兰陵。黄初七子擅风流，携手吹台荐客愁。日暮孤鸿天外寄，乱云无数落荒洲。香米新登菉豆肥，曼声蛮舞短青衣。木瓢瓮口开春酿，伏腊鸡豚带醉归。番儿初拥卓戈纹，番女双趺露桶裙。头上野花名蛤网，螺钱一串各平分。小姑结屋傍溪林，惹得阿郎逗嘴琴。欲解佩环太羞涩，纱巾乌合订同心。猩唇初绽玉脂香，理鬓薰衣卸晚妆。嫁得弄潮好夫婿，归来团坐吃槟榔。姊妹相逢唤拣茶，靓妆新样髻盘蛇。低头各诉心头事，一朵星星茉莉花。十五盈盈窈窕娘，闲时亲制靓衣裳。问娘年纪刚花信，较长儿家数岁强。楼头春醉起笙歌，艳迹苏台吊苧萝。谁续澹心新杂志，秦淮风月客愁多。鬓丝禅榻感前游，载酒江湖一叶秋。赢得诗人称薄倖，空教小杜梦扬州。殷殷动地走雷车，撼岳摇山一震馀。开辟倘编灾异志，防他史笔不胜书。梅子黄时天烂夏，菊英餐候雨骑秋。平生庾信真萧瑟，长笛江空正倚楼。平畴如沃遍桑麻，屿辟基隆杂港叉。造物偶然施狡狯，顿教两地雨晴差。七月八月飓风来，破帆屈鲎似轰雷。排裂西南陷东北，舟人解缆心胆摧。如此江山餍绮罗，天香吹散绛云窝。桃花开尽樱花丽，应比刘郎艳福多。西柑风味胜家乡，十月新黄透甲香。昨夜乌鱼初佐酒，此行端不负诗肠。采茶歌里上茶山，采得新茶带雨还。商人重利官征税，千艘万舶出台湾。山柑红艳味新腴，陌上累累似贯珠。胜说浓香闻七里，惹他蝴蝶醉魂扶。刺桐花开绛雀啼，刺桐花落彩囊栖。嫣红三月春如锦，半月城头日欲西。街头唤卖国姓饼，番社犹称皇帝鱼。名物东宁重品第，故人遗我比琼琚。
次韵奉和涵字词伯即席之作 其一,清末民国初,谢维岩,孤负輶轩此一行，相逢楚客各吞声。樽前蜀妓歌非旧，棘里铜驼世已更。新雨有心滋草长，流莺何意傍春鸣。空馀一掬伤时泪，望断中原弟与兄。
次韵奉和涵字词伯即席之作 其二,清末民国初,谢维岩,千里吟旌海上行，文章鲲岛有同声。人思故国衣冠旧，水浅蓬莱岁月更。历劫神鼍盘石烂，忍笞老马伏槽鸣。桑榆未晚收何日，为谢闽中老父兄。
延平王祠访梅,清末民国初,谢维岩,东阁无人何逊查，扬州梦觉事全非。争禁蜡屐寻芳讯，独对寒祠吊落晖。南北有技分冷暖，江山无地著芳菲。可怜月冷春深夜，一片香魂何处归。
秋日书怀,清末民国初,谢维岩,千里秋光到眼前，西风吹遍海东天。抛残春梦浑无迹，瘦到秋花更可怜。岂为江湖忧魏阙，劫教哀乐感中年。纷纷世事兼心事，何事沧江放钓船。
偕沈笛亭许存奏过林痴仙无闷草堂,清末民国初,施梅樵,十里遥瞻白板门，数家烟火自成村。等身著作存诗卷，乱世功名付酒樽。谈笑却嫌春夜短，山林始信布衣尊。相逢禁说沧桑事，旧雨凋零已断魂。
彰化道上,清末民国初,施梅樵,暮云一片俯荒城，谁挽银河洗甲兵。古驿斜阳鸦背疾，乱山秋色马头生。榴花过雨含红泪，江水争流带怒声。莫怪王郎歌斫地，天涯惯作不平鸣。
相思岭,清末民国初,施梅樵,何代相思人，种此相思树。相思树已花，相思人何处。我过相思岭，岭头皆烟雾。遮断相思人，隔断相思路。相思无限情，与云同来去。试问岭头人，相思究何故。
南社大会遣怀,清末民国初,施梅樵,沦落谁同病，琴樽亦自雄。谈天笑邹子，缩地羡壶公。感旧须眉白，哀时眼泪红。腰间三尺剑，龙气欲腾空。
秋日病中得笙斋诗,清末民国初,施梅樵,万里关河一病身，秋风秋雨最愁人。已无福泽膺卿相，偏觉文章忌鬼神。茶灶药炉成懒癖，砚床笔架起微尘。寂寥客里何须问，司马多才岂是贫。鲈脍莼羹客思多，一江秋水涨新波。灯前强把菱花照，月下愁将宝剑磨。憔悴潘郎聊复尔，单寒范叔更如何。西风昨夜催刀尺，欲寄征衣问素娥。卧病经旬怅索居，忽来一纸故人书。论交笔墨情犹厚，寿世文章语岂虚。杜老有诗能愈疟，韩公至信可驱鱼。诵君佳句襟怀爽，灵药分明自不如。愿觅丹邱学养生，闲云野鹤旧同盟。但看身外归无相，莫替人间写不平。随分樵渔堪寄迹，放怀天地总忘情。与君行乐资歌咏，高唱南岗第一声。
过施靖海将军故园,清末民国初,施梅樵,昔日繁华今已非，蔓藤秋草掩柴扉。小园风月无人管，安得千年化鹤归。就荒三径长莓苔，唧唧鸣蛩落日哀。我与将军非旧识，为谁辛苦此中来。
挽蔡启运,清末民国初,施梅樵,风流名宿日凋零，凶耗传来不忍听。末世衣冠存硕果，才人寥落等晨星。鬼神妒忌冤难白，文字交游眼独青。忽动平生知己感，挑灯挥泪读茶经。
秋怀八首次丘仙根韵,清末民国初,施梅樵,掀天揭地志难酬，人海身藏四十秋。落魄懒弹冯子铗，遣怀思上庾公楼。舞歌台榭成春梦，烟雨湖山入钓舟。袖手枰棋看结局，蓬壶水浅约同游。
秋怀八首次丘仙根韵,清末民国初,施梅樵,倥偬戎马出京华，烽火空林噪晚鸦。栗里犹存征士宅，桃源难觅武陵槎。心期泰岳高千仞，眼界恒河藐一沙。退隐虞卿多著作，草堂夜坐月西斜。世事风云几变迁，死灰不信更重燃。摩天愿作空中鹤，咒月偏怜柳外蝉。旧恨到心双泪落，新诗下笔万情牵。驹光倏忽休虚掷，紫蟹黄花又一年。
秋怀八首次丘仙根韵,清末民国初,施梅樵,忆旧休吟惆怅词，当年文阵号雄师。襟怀旷达刘伶锸，才气纵横子建诗。雷雨何时伸屈蠖，乾坤有地隐长蜺。茫茫此愤成千古，云散风流更系思。灞桥风雪老吟鞍，云路三千莫振翰。恩怨无心酬世易，文章有骨入时难。江山寄托诗情远，豪杰穷愁酒量宽。人事年来都了了，许多车笠誓盟寒。春秋意义最包罗，褒贬深心笔削多。寿世文章关治乱，闲居岁月忍蹉跎。弹琴莫谱龟山操，看剑空吟易水歌。漫说神驹终伏枥，平生壮志未消磨。
秋怀八首次丘仙根韵,清末民国初,施梅樵,昨夜登场按酒兵，破围十万出重城。未除豪气琴樽在，不对名花鄙吝生。九月波涛惊客梦，满天风雨写秋声。谈诗我敢为鸡口，旗鼓骚坛最有情。
秋怀八首次丘仙根韵,清末民国初,施梅樵,俯仰苍茫一卷开，啸歌曾筑凤凰台。穷途顿觉衣冠贱，劫火谁怜文字灰。列国富强誇霸术，圣朝俊彦属仙才。江东王气留今日，知有奇人起草莱。
林笙斋惠和四章赋此道谢,清末民国初,施梅樵,新词青鸟忽传来，不厌焚香读百回。未遇故人先入梦，可怜春色易成灰。关河落日迟归思，风雨名山老弃才。悔未十年多著作，藏书世外有蓬莱。郑虔三绝擅风流，图画高悬百尺楼。赠我临池无惜墨，爱君落笔有阳秋。别来不觉星霜换，兴到能消契阔愁。敛取酒钱买吴锦，乞将逸趣写沧洲。
弭兵行,清末民国初,王则修,列国纷纷兵革起，干戈匝地狼烟紫。积尸遍野血成河，伤心惨目有如是。吾闻塞奥衅先开，毕竟威廉为祸始。雄心妄欲混舆图，不想群猴难虎视。兵连祸结五经年，一旦雄风随草靡。天心厌乱悔兵戈，特重美人执牛耳。会盟华府作葵邱，歃血载书同盛轨。军储制限十年间，未许亭台增壁垒。大者八九可成行，小者五六供驱使。隆隆炮舰卸轻装，百万舟师还制止。或散归农事春耕，或授一廛出夫里。九州不见烟尘生，壮士免赴沙场死。从兹世界大平和，甲兵尽洗天河水。君不见武王伐纣告成功，牛放桃林马归市。又不见汉高灭楚定国基，弓藏高庙悬弧矢。古来兵凶与战危，圣主偶用非得已。
谒台北文庙感赋,清末民国初,王则修,四十年前曾谒圣，彬彬礼乐肃宗风。迄今芹藻香谁采，自昔鸾旗影已空。美富宫墙千古仰，高坚道德万人崇。欣看鲁殿岿然在，无复秦灰劫火红。
屯山积雪,清末民国初,王则修,极目屯峰上，经年玉屑纷。天池龙起雨，松壑鹤披云。彷佛新高映，浑疑富士分。谁言青不老，头白对斜曛。
春寒,清末民国初,施梅樵,群山匿影雪漫空，不见朝曦入泮宫。天酿冻云花未放，人沽浊酒火初红。薄衾惊散还家蝶，远道愁驱过客骢。痴望晴和生暖气，坐看燕子舞帘栊。
晚渡,清末民国初,施梅樵,扬子江头绕暮烟，片帆低挂晚晴天。桃花十里横塘路，春水无波月满船。
秋燕,清末民国初,许南英,依人营垒画堂偏，旧族乌衣信可怜。蛮语呢喃谁解识，于飞下上暂流连。杏花春色琼林后，杨柳西风古渡前。弱羽倦飞归不得，海天故国路三千。
谒台北圣庙,清末民国初,黄赞钧,严肃参新殿，敬恭礼素王。春秋隆俎豆，家国系纲常。宏壮三台冠，经营五载忙。成功犹一篑，翼赞望诸方。
春寒,清末民国初,黄赞钧,已交春半又寒风，料峭奚堪冬日同。相约看花惊袖薄，有怀饮酒炽炉红。芳园桃李开犹懒，金谷燕莺啼未工。最是汉家恩宠厚，锦袍先已赐深宫。
秋日登剑潭山,清末民国初,黄赞钧,翠岫登临踏落晖，迎人古树晚依依。天炎不觉秋将尽，风静转疑云懒飞。神境森严猿鸟寂，灵潭澄碧蟹鱼肥。多年悔作尘劳客，倚杖闲吟未忍归。
沪上军兴感作,清末民国初,谢汝铨,繁华租界说黄浦，物产船车纷散聚。环球人种百万户，嘘气成云汗作雨。此间疆域显分部，莫辨河山谁国土。既不重文唯用武，时复强宾喧夺主。碧眼胡儿大腹贾，雕梁画栋筑堂庑。细民脂膏争剥取，满贮贪囊营别墅。虽无苛政猛于虎，却有金钱力为蛊。越女吴姬妙歌舞，清宵丝竹不知数。渔阳何意动鼙鼓，兄弟阋墙战卫鲁。瘦鼠畏猫潜破堵，饥鹰索兔下苍莽。圉圉沉波鱼脱罟，喃喃寻屋燕巢树。列邦告急书驰羽，终是奈何天莫补。吁嗟乎，既悲左右割肱股，勿复腹中伤脏腑。
屯山积雪,清末民国初,谢汝铨,瑞气散缤纷，诗吟八景闻。松关青失色，石壑白添纹。鸿爪痕堪印，螺鬟影不分。观音身是玉，相对覆慈云。
寄满洲国外交总长同宗介石君,清末民国初,谢汝铨,长白山高风雪寒，松花江阔奔狂澜。三千民众建新国，直上扶摇鹏翮抟。五族共和尾不掉，问谁铁石为忠肝。夺取河山压孤寡，胡儿石勒嗤权奸。善后东亚不筹策，久迷当局清旁观。强要终忌鼠投器，躁急应愁猴毁冠。南海幽囚旧天子，复辟军中咨议官。奋飞神雀得生处，不冻山头悲纥干。霖雨苍生罢丝竹，吾宗晋室扶偏安。哀鸣鸿雁集中泽，为谋稻粱心力殚。速选精骑出诛叛，城攻马保降都曼。珠履孟尝门下客，宁弹剑铗歌冯驩。欲说秦师烛之武，壮不如人老更难。只合披裘富春去，子陵台上垂渔竿。
秋兴,清末民国初,谢尊五,驹光容易转流晖，秋到树梢暑渐微。马足岂宜终枥伏，鸿心直欲破笼飞。计从范蠡才偏拙，志切班超事竟违。赤手空拳呼此日，漫言脑满与肠肥。
报午机,清末民国初,谢尊五,迥殊鸡报午中催，祇藉蒸机响若雷。赖汝关心时十二，通灵消息一声来。
南陔吟,清末民国初,谢尊五,庭帏夕膳与晨餐，循彼兰陔意未阑。毛义也曾辞奉檄，孟郊早已戒游盘。不忘獭祭因恩重，欲遂乌私恐色难。风木可虞一忧喜，子心能得几时安。
次韵和邱仙根山长寄怀 其一,清末民国初,陈衍,春风桃李簇花开，云海亲身洗眼来。衣钵师传钦硕学，始知岩邑有澹台。
次韵和邱仙根山长寄怀 其二,清末民国初,陈衍,南国甘棠爱戴同，园亭结构善尤工。斐亭艳说江郎笔，独有才情压海东。
次韵和邱仙根山长寄怀 其三,清末民国初,陈衍,海上思君倍怅然，新恩同拜九重天。重杨不绾离情住，眷恋庭闱忽七年。
次韵和邱仙根山长寄怀 其四,清末民国初,陈衍,数点红蕉挹露浓，窗横楝影互蟠胸。花间酬酒邀明月，电话三更断壁钟。
晓登定军山,清末民国初,吴德功,晓起登山陇，优游缓步行。日从峰隙漏，风自涧中生。岚气千层润，岩泉一片清。纵观沧海外，帆影眼前呈。
水沙连,清末民国初,吴德功,地势高千尺，中间别有天。雌雄山互锁，清浊水交缠。凤尾兰花秀，猫儿竹笋鲜。四时多雾霭，遥望与云连。
南桃,清末民国初,吴德功,种竹苍松外，南桃遍野塘。花开如苇白，实结似梨黄。障水当沙石，编篱固梓桑。微风吹叶动，作作露针芒。
石花,清末民国初,吴德功,一种澎湖石，非春亦作花。脱苞形磊落，吐萼势槎枒。光怪添新样，嶙峋发怒葩。沧波银笋浴，西屿映流霞。
铁珊瑚,清末民国初,吴德功,铁树生苍古，槎枒数尺高。枝柯盘柱砥，骨干类珊瑚。屈曲叉文笔，崚嶒击唾壶。陶镕逢世用，沧海网遗珠。
竹蔗,清末民国初,吴德功,蔗圃千畦植，村农利溥长。节多如竹秀，叶密似葭苍。揭揭风吹响，湛湛露酿浆。待当秋九月，处处献新糖。
九十九峰歌,清末民国初,吴德功,火燄山高冲牛斗，中列奇峰九十九。丹崖赤嶂错落排，几疑巨灵细分剖。势如众笏参碧天，天梯石栈接云烟。东升晓日穿山出，槎枒木梳空际悬。一峰未尽一峰起，山光赫赫难迫视。巉岩森罗锦屏开，屴崱高撑玉笋峙。树木高下蔚参差，点缀峰容景争奇。松柏樟楠挺幽耸，继长增高势弥危。嶙峋怪石悬崖立，伛偻磬折向人揖。夕阳返照光四射，俯压培塿何岌岌。噫嘻宇内多名山，海外得此真奇观。声教何时化蛮触，披襟猿引绝顶攀。
奉和实甫观察原韵之ㄧ,清末民国初,许南英,黑海黄河任往还，榆关回首白云间。悲歌有客来燕赵，凭吊无人管海山。寇准信能司北钥，赵佗浪说长南蛮。有谁起任筹边事，国士无双尚内艰。
奉和实甫观察原韵 其二,清末民国初,许南英,浮槎为我难中民，清节和神泽似春。儒将流风君借寇，黍苗膏雨伯思郇。结交肝胆同盟血，誓许头颅不惜身。记得白龙庵里会，澧兰沅芷忆佳人。
奉和实甫观察原韵 其三,清末民国初,许南英,赤嵌孤岛萃狼烽，仁轨天生间气钟。毗舍耶山开一局，婆娑洋海隔双重。残山剩水呼仓葛，晚岁寒天见老松。竟使葫芦依旧样，紫桥尚有黑旗纵。
奉和实甫观察原韵 其四,清末民国初,许南英,元武旗撑五丈峣，扶桑霸气黯然消。不甘披发冠冠楚，犹是章身服服尧。议院广开民主国，版图还隶圣明朝。请看强弩三千彀，鹿耳门前射怒潮。
奉和实甫观察原韵 其五,清末民国初,许南英,茶樟矿炭萃菁华，况有金苗日拣沙。争羡五行山献宝，忽惊两度炮开花。纸糊媪相贻蜂虿，钱赐金人豢豕蛇。失马塞翁浑祸福，问天欲泛斗牛槎。
奉和实甫观察原韵 其六,清末民国初,许南英,投笔从戎恋虎头，巨川欲济苦无舟。涕零阙下陈同甫，谈笑军前李邺侯。仗剑定应除丑虏，执鞭窃愿逐豪游。满腔热血向谁洒，诸葛先生近豫州。
赤嵌楼,清末民国初,王则修,赤嵌城高雉堞百，参差高瓦鳞鳞碧。中有楼阁三百年，耸出云霄与天迫。当年结构自何人，闻说红夷工累石。筑楼西向海门东，睥睨风樯连舟舶。俨如铜雀倚天高，又似蜃楼嘘气积。空中楼阁现奇观，日月星辰去咫尺。此楼经历几沧桑，雄规壮模犹如昔。偶临绝顶四徘徊，无限雄心生羽翮。北望玉山插天寒，南瞻旗鼓两峰擘。晓日东溟足下生，西屿落霞眼底赤。上接云汉摘星斗，俯瞰鹿耳春潮白。壮哉鲲溟一霸图，可怜地主经三易。茫茫何处辨草鸡，渺渺不见荷人迹。楼形依旧屹台阳，至今说与谈瀛客。
论诗,清末民国初,王则修,诗学源流远，贞淫寓美刺。谁将三百篇，以意来逆志。上窥古风谣，下逮及五季。说诗如司空，风流不著字。斯为真言诠，可作诗家秘。近世少元音，词多反害意。谁知诗律细，不徒誇腹笥。班宋擅诗名，香艳各有致。岛瘦与郊寒，亦自成一帜。古来诗歌盛，至唐称美备。不为淫靡词，惟以明大义。叠韵并双声，得此犹馀事。试观杜诗史，忠义深托寄。我台诸诗伯，岂少幽人思。愿与相切磋，风雅敦古谊。
蟫窟寄怀和韵,清末民国初,施士洁,金谷诗豪石季伦，泥云相忆水之滨。广谈麈尾清于玉，郗笔龙须净不尘。大力君抟南海翮，衰年我滥北山巾。彼苍位置斯人局，铸就萧闲更铸贫。
和蟫窟棉兰移居韵 其一,清末民国初,施士洁,移帑靖节且休论，那有柴桑避俗喧。阅世浮屠三宿地，可儿学究几家村。不应晏子仍居市，其奈刘伶既入裈。犵鸟蛮花此间乐，故山啼杀秭归魂。
和蟫窟棉兰移居韵 其二,清末民国初,施士洁,如君能办买山赀，王屋愚公亦可移。愿唱鹭门归隐曲，共吟蟫窟落成诗。元龙楼上人何在，朱鸟窗前客未窥。笑我国于蜗角左，厌厌新妇闭车帷。
和蟫窟棉兰移居韵 其三,清末民国初,施士洁,五年消受晚花香，蹇子相于画锦堂。每对琴尊怀北海，早知金王重元方。龙荒谪宦依骚雅，鳀国词人奉霸王。凄绝恒心园里客，吟笺飞度万羊肠。
和蟫窟棉兰移居韵 其四,清末民国初,施士洁,欲寻净土羼遗民，奈此泥犁黑劫沦。东海昔年迟蹈我，北山今日恐驱人。坡翁抵死居无竹，老子平生患有身。万古阎浮诗冢在，蘧庐天地一微尘。
彰化客次逢月樵归后却寄,清末民国初,施梅樵,青山远入云，春鸟鸣高树。客来坐弹棋，静中香一炷。十载卧蓬蒿，领略幽闲趣。人世等蜉蝣，百年几朝暮。王侯裈中虱，富贵草头露。俯仰感万端，存没念亲故。偶作汗漫游，与子获相遇。握手话襟期，登临恣盼顾。悬磴罥丹霞，沧洲点白鹭。对此放狂歌，应有江山助。
自大嵙崁行达加九岸大营 其一,清末民国初,陈衍,言从大嵙崁，策杖加九岸。主人曰闻戒，兵卫资蔽捍。初逢野番来，裸裎发披散。腰间皆佩牛，玃顾目殊睅。颔之俾驯扰，亦自启笑粲。路转竹头角，昏黑榛莽乱。丛丛罴可隐，敢以伏戎玩。当关一失险，枯朽尽为难。蠢尔鸟兽群，亦有教猱叹。
自大嵙崁行达加九岸大营 其二,清末民国初,陈衍,崩厓临绝涧，十丈山路断。伐木仆其上，两涧遂中贯。下有千仞潭，奔流何滮涆。峰峰高摩天，树树十围干。天日既蔽亏，瘴雾下浸灌。想从洪荒来，辟此几昏旦。土松不成级，土滑步欲滩。舆夫舁空舆，数步息喘汗。起落已万丈，问路殊未半。
自大嵙崁行达加九岸大营 其三,清末民国初,陈衍,日落叩营门，短衣不至骭。长揖未云已，军膳已罗案。书生能健步，顾语一笑粲。谅知得渠魁，已誓不复叛。贳其一衅鼓，觳觫弗敢窜。一朝杀廿人，厥状殊不悍。攻心乃为上，枯骨固可惋。日日牛酒来，就抚欢未散。书生亦何知，惟有默赞叹。惭非甲胄士，空尔弄柔翰。
大学,清末民国初,章炳麟,北风吹空沙砾起，劳农笳笛闻边里。学童腾踔如飞狼，虎皮先生寒作羊。嘶声传语且归沐，燕赵佳人美如玉。成均六代音已衰，伶箫倡舞亦可为。诗中曹刘真老兵，新朝鼓吹宜蛙鸣。冒顿英灵头曼朽，物寄瓶中更何有。朅来举幡称攘奸，须臾佻达城阙间。庆卿图穷终现匕，敢为锥刀争一死。焚书坑儒信有人，未必陈吴为报秦。
辰州,清末民国初,章炳麟,天道有兴废，神仙非久长。避秦留怪伟，多难此瞻望。熏穴兵符峻，探丸盗迹狂。缘流问渔父，相对涕沾裳。
桃源行,清末民国初,章炳麟,五溪天下险，丛桃何便娟。欣然裹粮至，所求乔与佺。涉水苦湍碛，登陆迷畦阡。役夫殊健饭，三升犹枵然。解縢下吏舍，诸偷方阗阗。长官日倦卧，黄金勒膺前。昨者起军府，罢癃不盈千。清浪虏已逼，山寇复揉挻。流黄一煎饵，蝉蜕随飞烟。群仙获兵解，洞府为填咽。桃根斫斧尽，桃叶从风迁。已矣下濑去，清沅莽无边。
黑龙潭,清末民国初,章炳麟,昔践松花岸，今临黑水祠。穷荒行欲市，垂老策无奇。载重看黄马，供厨致白罴。武侯祠下宿，扶杖转支离。
发毕节巴留别唐元帅,清末民国初,章炳麟,旷代论滇士，吾思杨一清。中垣销薄蚀，东胜托干城。形势稍殊昔，安危亦异情。愿君恢霸略，不必讳从横。
雅堂索字书赠,清末民国初,章炳麟,蓑墙葺屋小于巢，胡地平居渐二毛。松柏岂容生部娄，年年重九不登高。
思岳阳,清末民国初,章炳麟,大江至荆楚，天险为之开。昔过新墙驿，遥怜宗衮才。万山如马度，独戍有龙回。湖外今无事，飞云自去来。
送春,清末民国初,傅锡祺,无计留春去稍迟，落花狼藉草离离。小园漫洒临歧泪，定有东风再到时。
同社诸友以栎社创立满二十年合赠银瓶并附诗词赋此志谢,清末民国初,傅锡祺,少微寂寞几经年，皋羽无憀倡月泉。江左虎龙都入彀，淮南鸡犬亦成仙。金兰气谊高千古，珠玉琳琅落九天。守口诏余牢记取，家珍长付子孙传。
人生,清末民国初,傅锡祺,人生底事不逍遥，进退劳劳暮复朝。任挂羊头还卖犬，亲知狗尾未宜貂。怒来欲现金刚目，折损私怜靖节腰。绿水青山无限好，何如回首伍渔樵。
九日东山别墅同诸友作,清末民国初,傅锡祺,裙屐联翩步当车，登高来访白云居。主人好客家藏酒，孝子思亲墓有庐。秋色渐催枫树老，西风轻拂鬓丝疏。年年我愿修前例，山水庭园画不如。
青岛书感,清末民国初,傅锡祺,自昔泱泱表海东，江山还属主人公。争赢总要乘时起，用霸终当转眼空。觉醒同袍劳笔舌，低徊旧垒吊英雄。巍巍纪念丰碑在，名实兼收入掌中。
台北赠蔡君伯毅,清末民国初,傅锡祺,握手不辞肝胆披，自言侬是最相知。棱棱侠骨能忘势，勃勃雄心正待时。季子一锥终获报，渊明五斗恐难羁。平生未解为谀语，祇愿前途遂所期。
次小眉兄留别之韵,清末民国初,黄赞钧,局蹐乾坤我亦怜，林泉何地可留连。抟鹏已负三十里，跨鹤还愁十万钱。傀儡人间心事狭，帆樯天外梦魂牵。无端教爽临歧约，悔作辕驹又几年。
次韵酬文访并呈同社,清末民国初,谢汝铨,甲子流年过等头，天教吾老益多愁。也知有偶应无独，何意同时却异忧。鲁史窃思宣圣笔，野人难就使君舟。龙钟不合云台画，大泽羊裘志可酬。
次林小眉君留别瑶韵,清末民国初,谢汝铨,自欣强健得天怜，高节相矜作鲁连。斫地哀歌馀匣剑，过门慨赠缺囊钱。玉关春柳乡愁惹，湘浦秋兰国恨牵。任与世人成败论，空山还有著书年。
观日本绳妓跑马歌,清末民国初,苏镜潭,铜环络鼓声鼕鼕，斜街列幕千炬红。有美一人短妆束，蛮靴秃袖娇玲珑。五花璀璨红丝绦，欻然崷崒胡青骢。万人空巷神色竦，绝技远致东海东。矫如公孙舞剑器，疾如越女刺猿公。侧如大漠盘饥隼，回似洛浦翩惊鸿。霜蹄蹴蹋乱寒雾，玉佩叮当来天风。冰肌腻粉益妩媚，盈盈秋水回双瞳。须臾忽作散花舞，使我神眩心忧忡。筝琶幽调一时寂，屹立不动如山容。参鸾驾虬何足数，湘灵凝怨云和降。古来木兰从军曲，千里明驼汗血功。隐娘黑卫迢迢去，挟弹夫婿真乘龙。美人名马俱卓越，巾帼乃有此英雄。长歌为我一纵辔，入门吐气如长虹。
绝句 其一,清末民国初,苏镜潭,平子工四愁，乃著定情赋。我辈本多情，笔端偶流露。
绝句 其二,清末民国初,苏镜潭,白日堂堂去，英雄奈尔何。登高一涕泪，沉痛百年歌。
绝句 其三,清末民国初,苏镜潭,手挽长蛟去，跨上紫罗天。天公方熟睡，世界是何年。
绝句 其四,清末民国初,苏镜潭,灼灼桃李花，零落无人惜。枝叶非不繁，所好在颜色。
绝句 其五,清末民国初,苏镜潭,天欃出东南，乍乍吐妖芒。其凶主兵象，毋乃太不祥。
绝句 其六,清末民国初,苏镜潭,我有玉昆仑，悲歌奋击碎。无人借酒杯，满胸填垒块。
绝句 其七,清末民国初,苏镜潭,诗人梅宛陵，穷愁诗愈工。欧阳作之序，寄兴托鱼虫。
绝句 其八,清末民国初,苏镜潭,匹夫重意气，手刃所甘心。可惜轵里辈，重利趋黄金。
赠魏润庵,清末民国初,苏镜潭,青山无恙水泠泠，文酒风流海上萍。终古才人原妩媚，若论我辈太娉姈。六年旧雨盟莲社，三度秋霜醉洞庭。除是身穷诗便好，只怜乾死案头萤。
再集款月楼醉后走笔,清末民国初,苏镜潭,有酒但学刘伶醉，有花休作陈陶嗔。江湖落魄寻常事，例有新诗赠美人。
答林小眉表弟,清末民国初,苏镜潭,金人十二祖龙死，竖儒无用坑杀耳。孱唐腐宋纷蚯螬，君亦何心至于此。迷魂苍苍那得招，被发大荒下九霄。男儿三十不称意，鞭挞玉虬恣游戏。君看刘毅信可儿，手掷万千等闲事。南穷巫岛狼须胡，北上金台马骨枯。悲歌感叹溷屠沽，兴酣击缶更呜呜。一朝掉头不肯顾，弃冠投笔忽云徂。归来驴背风雪寒，耸身依旧入诗坛。三年已灭才人刺，尺剑空羞壮士颜。相逢快赌鲲溟酒，高李吹台共携手。且趿朱履掣长鲸，莫管白衣幻苍狗。无端吊古发牢骚，笑傲瀛壖诗百首。遂令朽拙穷枯腔，褰裳跨卫从君后。天生我辈浪得名，古来才大忍相轻。长身寿骨博名句，德孺为弟坡为兄。汉东之国水如渑，时闻人语说苏程。
送林四季丞之英伦,清末民国初,苏镜潭,大风漭漭海西头，大鲸一去海门秋。鲛儿捧泪贝女愁，诗人摇笔凌沧洲。洪涛连天天壁立，明朝挂席此登楼。读书万卷行万里，丈夫四方志弧矢。为君慷慨歌西凉，西凉葡萄倾夜光。翩翩浊世平原君，哑哑娵隅蛮参军。六年客舍忘晨夕，千秋选楼待平分。吾闻海西爱兰岛，江山岸兀拥左纛。又闻海峡千艨艟，当年一炬定东风。恨不手持白玉杖，相从遍踏仙人掌。徒学少文耽卧游，胸罗邱壑纷摩荡。期君快著豫州鞭，别君直上鸱夷船。青鞋布袜吾已矣，拔剑斫地心茫然。此行倘遇鸡林贾，定乞诗篇购洛社。担簦跨马幸未凉，他日从容为君下。归来若问芦中人，依然寒杀孟东野。
船中作,清末民国初,苏镜潭,暝合海天宽，令我诗胆小。狂饮读九歌，东南云绕绕。轮行天泱泱，碾碎秋蟾影。蛟龙避三舍，浪逆不敢逞。
醉歌,清末民国初,苏镜潭,隋珠莫邪争辉光，美人珊珊来明珰。五陵走马事任侠，貂裘醉卧黄金床。浮云须臾变苍狗，朱颜镜里不相守。雍门鼓瑟孟尝愁，高台曲沼已千秋。千秋万岁且醉歌，醉歌一曲泪滂沱。白日不向西方升，沧海无端忽三变。夸父去后何时回，麻姑狡狯几经见。神仙不老亦不死，千年不见赤松子。天崩地坼亦何凭，古今事例复相仍。万事无如且醉歌，醉歌一曲奈愁何。结客不羡郑当时，结客只羡高渐离。相逢痛饮为击筑，屠沽市上酣淋漓。昨日经过延秋门，门上乌啼泣王孙。百年富贵如朝露，列戟貂蝉不知数。快意当前且醉歌，醉歌一曲莫蹉跎。诗人自古号多穷，四海不闻罗江东。苦吟呕尽心肝血，忽得奇句排鸿濛。高山流水海上琴，子期已死无知音。身后传名亦仅耳，此中得失知寸心。寸心有酒且醉歌，醉歌一曲悲凤多。
南普陀题壁 其一,清末民国初,苏镜潭,靖海当年此驻师，斜阳劫火纪功碑。我来独下新亭泪，把酒临风尚论之。
南普陀题壁 其二,清末民国初,苏镜潭,大江东去炮台横，白石冲潮激岸鸣。一角残霞唐故刹，慈云庭院梵钟声。
歌妓阿三家题壁,清末民国初,苏镜潭,当筵一曲曲尘纱，十里珠帘月半斜。枨触江州旧时恨，青衫团扇阿三家。
送同社陈髯僧吴顽陀归里,清末民国初,苏镜潭,送君东海上，泪溢东海水。此际最销魂，黯然别而已。古人重风义，投桃而报李。落落两晨星，况同为客里。虬髯湖海士，少小耽经史。六体探其微，运笔奔雷使。琴操致翩翩，净皈参寥子。江关足萧瑟，君胡至于此。觥觥吴元礼，门第纡金紫。特科辟公车，岭峤初筮仕。足迹历九州，高文肆雄诡。一朝朝市改，结束去乡里。同泛海上槎，同醉海上酏。同辔安平游，同棹木兰舣。吊古登金城，夺诗摩坚垒。吟社托寄鸿，下惭雕虫技。有时杂诙谑，雄辩挺而起。赌酒唱旗亭，征歌画声伎。穷冬朔风严，年光疾如驶。轻舟天际来，风涛震人耳。烽火遍闽中，君去复何倚。长夜役梦魂，思君从此始。
中秋夜独酌忆雅堂,清末民国初,苏镜潭,败荻空江敛暮云，江头沽酒最思君。十分无过中秋月，总被诗人占九分。沧洲为客六逢秋，取次逢秋压客愁。一酒一花兼一我，此时颇似谪仙不。
次韵答兵爪词长,清末民国初,苏镜潭,鞭丝鬓影去来潮，东国莺啼客路遥。一事最堪惆怅处，樱花憔悴月无聊。
留别陈蛰公先生,清末民国初,苏镜潭,数从羁馆接清扬，招饮时过绿野堂。庑下相庄梁妇案，橐中深愧陆生装。家贫计岂佣书拙，时乱身偏作客强。凄绝当年王谢燕，春归犹自恋雕梁。
别郭春丈,清末民国初,苏镜潭,邮亭弱柳碧毵毵，六载羁栖共岭南。岂有遗书追范蠡，忍教挥手谢何戡。棋兵甘让三齐霸，麈柄时亲两晋谭。此后相思渺何处，桃花千尺忆汪潭。
寄雅堂,清末民国初,苏镜潭,别后玉山似旧不，待君商订选诗楼。猖狂有意讥黄祖，落拓何人识马周。拚作英雄甘一死，已教贫士占千秋。暮云最是无情物，勾起羁肠片片愁。
立春日观大屯山积雪,清末民国初,苏镜潭,己未一月三日时在辰，处处村旗社鼓赛迎春。天公故意施狡狯，大屯山上一夜雪花铺如银。大屯之山高接天，上有姑射之神仙。珠宫贝阙缥缈不知几万千。飞鸟不敢过，穷鸱挟愁坐。流云行复止，万木喑不峙。苍崖分寸不可梯，长天寥廓海为低。势将跨鹤凌空去，下视九州万国片片划玻璃。嗟余一身如萍寄，随风飘荡任东西。此时此景杯在手，得不快饮酣如泥。呜呼，得不快饮酣如泥。
酬蕉麓赠别之作,清末民国初,苏镜潭,罗隐生晚唐，江东惜独步。才名冠乙科，驰骋长杨赋。床头金尽时，颜色已非故。垂老耽苦吟，迟我台城路。
读魏公子列传,清末民国初,苏镜潭,天下无双魏公子，监门上客敝衣冠。合符一战成功易，纵间万金解毁难。肝胆酬思屠肆侠，英雄求死酒杯阑。史公健笔精华甚，莫抵三君例传看。
甲子1924夏自香移寓鹭屿,清末民国初,苏镜潭,平生枉薄邯郸儿，中岁乃作新安客。邓禹何曾解笑人，一身飘泊长镵白。南归休恋故乡鱼，斜日双江秋水隔。妻孥牵衣向我啼，未免忍饥交相谪。
意园,清末民国初,苏镜潭,三月意园春，都作可怜色。连宵风雨蛮，护花不得力。愁鹃日夕啼，落花坚拒客。花拒客勿来，园丁坐叹息。
将自唐山赴台湾同人赋诗赠行因和杨德甫兵部韵留别 其一,清末民国初,易顺鼎,难向重华达片言，皋陶不下问沈冤。游魂八极身为辔，衔恨千龄口似鞬。肯让秦人剪鹑首，欲回周纪次天鼋。寸心自比夔江石，那信东吴未可吞。
将自唐山赴台湾同人赋诗赠行因和杨德甫兵部韵留别 其二,清末民国初,易顺鼎,暴虎冯河岂问他，不妨魑魅喜人过。寂寥故国山中月，荡潏天风海上波。云汝衣裳辞九土，雨来戈戟战群魔。卢龙塞远朱鸢近，赚取离歌作挽歌。
将自唐山赴台湾同人赋诗赠行因和杨德甫兵部韵留别 其三,清末民国初,易顺鼎,有谁髯似仲坚虬，莫畏扶馀路阻修。回日戈思鲁阳战，切云冠学屈原游。神人姑射遥相待，佚女娀台近可求。小别千年行万里，故应魂断日南舟。
闽舟感怀 其二,清末民国初,易顺鼎,珠崖弃地岂良图，赤手擎天一柱孤。忍见伊川皆野祭，况闻仓葛有人呼。故乡真定辞先垄，异代延平访旧都。南越今方为汉守，长缨祗愿系东胡。
书愤,清末民国初,易顺鼎,鼠端持两技终穷，兔窟营三计枉工。黄屋何劳效椎髻，乌江早拟渡重瞳。蜃楼人物形才具，蚁国衣冠梦已空。如此颓波谁为挽，焚香泣血叩苍穹。
赠台将,清末民国初,易顺鼎,鱼龙草木畏威名，鸡犬桑麻庆再生。燕颔虎头班定远，鲲身鹿耳郑延平。孤城斗绝三千里，一将强于百万兵。耿耿丹衷惟许国，皇天应鉴此精诚。
别台咏怀 其一,清末民国初,易顺鼎,敢云忠信涉波涛，海阔天空任所遭。五两风轻双鸟羽，三千水弱一鸿毛。南窗朱鸟贻书札，东国青童畏佩刀。为念君亲思效死，渡泸往复不辞劳。
别台咏怀 其二,清末民国初,易顺鼎,炎荒十日小盘桓，皂帽依然返幼安。照汗青诗文渡海，满江红曲岳凭阑。遑求泽国持龙节，颇负边人望豸冠。犹有伏波横海志，书生戎服一登坛。
别台咏怀 其三,清末民国初,易顺鼎,使越何曾计橐资，远游心事楚骚知。麒麟凤鸟为先戒，翡翠鲸鱼入小诗。送别五千人槜李，压装三百颗离支。白云黄竹瑶池路，穆满重来定几时。
别台咏怀 其四,清末民国初,易顺鼎,墨绖麻衣岁两更，空悲万里请长缨。蛮烟瘴雨添行色，海水天风和哭声。马革死输鸱革死，龙工生胜鸟工生。虚空已卜年馀到，不向人间更纪程。
续别台咏怀 其一,清末民国初,易顺鼎,八极神游世界空，寒门熛阙往来中。东云龙向西云露，南海牛从北海风。馆问碧蹄平秀吉，城寻赤嵌郑成功。纷纷蛮触都经眼，莫把英雄溷乃公。
续别台咏怀 其二,清末民国初,易顺鼎,十二连山拥白银，水晶宫阙与为邻。鳌腾轴底思掀地，龙入窗中欲攫人。水立九天云四海，风乘万里日三神。临渊翻洒垂堂泪，虮虱从何有此身。
续别台咏怀 其三,清末民国初,易顺鼎,走南走北意如狂，冲暑冲寒祗自伤。春露秋霜悲故国，炎风朔雪感天王。胭脂坐令输胡地，翡翠何曾赚越装。总为死生难自了，人间天上两高堂。
续别台咏怀 其四,清末民国初,易顺鼎,九江英布听随何，六郡任嚣教尉佗。万里桥边一杯酒，三垂冈下百年歌。深州未出牛元翼，浪泊难归马伏波。回首鸦军斜日远，风云无计起沙陀。
题林氅云郎中诗卷兼讽林时甫卿使,清末民国初,易顺鼎,即论诗思已清新，肝胆轮囷更可珍。蹈海鲁连原志士，输边卜式亦名臣。两河忠义难忘宋，三户英雄好灭秦。忍令梓乡成异域，回天终望主兼宾。
和氅云见赠,清末民国初,易顺鼎,诗篇李峤真才子，飞鹤横汾感慨多。闽海泪枯唐日月，燕云心死宋山河。赤眉故国通天表，青眼高楼斫地歌。二百馀年应有此，先皇雨露在菁莪。
感事和氅云韵,清末民国初,易顺鼎,海天孤岛瘴云阴，灰灭田横一寸心。南国荪荃忍终古，西山薇蕨到于今。黄图九夏安危局，青史千秋得失林。死作阎罗生柱国，笑他无福比韩擒。
六月二十二日闻台湾鸡笼屿不守感愤书此和?盦韵 其一,清末民国初,梁鼎芬,此地实天险，何人忘敌雠。丧师无罪罚，乘乱更诛求。已欠徐禧死，还防郭默谋。精兵虽急渡，丑女任兹仇。
六月二十二日闻台湾鸡笼屿不守感愤书此和?盦韵 其二,清末民国初,梁鼎芬,路仗王罴卧，戎休魏绛和。吾君神武最，若辈谄谗多。天祐不至此，人谋真若何。书生无一报，洒血付悲歌。
吊刘抚,清末民国初,陈少白,数载经营策治安，挫磨何敢谢艰难。穿山绕谷轮蹄稳，推直求横道路宽。十度金牌遗妒毒，九州铁错铸疑团。前贤应是有先见，早阖双眸不忍看。
题刘壮肃奏议后 其一,清末民国初,陈衍,蜡炬谈兵幕府秋，刘虞残客老田畴。可怜谁卖卢龙塞，桑海茫茫万事休。
题刘壮肃奏议后 其二,清末民国初,陈衍,威名北府似牢之，淝水能驱百万师。别有骑驴湖上意，秦淮桃叶渡江时。
题刘壮肃奏议后 其三,清末民国初,陈衍,万里封疆久寂寥，筹边谁复李文饶。休言将帅思鼙鼓，台阁于今亦续貂。
题烈妇张沈氏殉节事古体九解之ㄧ,清末民国初,陈肇兴,茑萝泛长风，根茎无断绝。由来连理枝，生死不相别。君不见张烈妇，慷慨殉夫勇且烈。
题烈妇张沈氏殉节事古体九解 其二,清末民国初,陈肇兴,妇姓沈氏名心娘，十八于归张家郎。举案齐眉慕孟光，如胶如漆乐且未央。
题烈妇张沈氏殉节事古体九解 其三,清末民国初,陈肇兴,忽忽五年，载弄之璋。二竖入室，夫病于床。求神问药，泪睫承眶。一朝怛化，五内崩裂如沃汤。
题烈妇张沈氏殉节事古体九解 其四,清末民国初,陈肇兴,大哭一声，气结无语。娣姒急申救，阿翁欲言不言泪如雨。曰汝有孤儿在，旦夕须哺乳。
题烈妇张沈氏殉节事古体九解 其五,清末民国初,陈肇兴,长跪谢阿翁，妾心坚如铜。儿生有祖累姑嫜，妾身虽死儿可长。夫没无人侍巾帚，妾身不去谁为偶。黄泉会有相见时，升天入地妾从之。
题烈妇张沈氏殉节事古体九解 其六,清末民国初,陈肇兴,明珠为夫敛，绮罗为夫装，执绋扶柩上北邙。归来拜姑泣。
题烈妇张沈氏殉节事古体九解 其七,清末民国初,陈肇兴,绾我同心缕，著我嫁时衣。孤灯耿耿酸风吹，尺组毕命人不知。人不知，举家奔救乌乌啼。
题烈妇张沈氏殉节事古体九解 其八,清末民国初,陈肇兴,生同衾，死同穴。青冢巢鸳鸯，飞鸣自成匹，谓予不信如皦日。
题烈妇张沈氏殉节事古体九解 其九,清末民国初,陈肇兴,人慕妇，烈且贞。我作歌，戒贪生。吁嗟乎，女子仗义能杀身，何乃国家多全躯保妻子之庸臣。
送仲衡东京游学再次痴仙韵,清末民国初,傅锡祺,环球智识日求新，耻作辕驹老此身。君去乘风酬壮志，我来折柳赠行人。孤帆匹马天涯远，黄卷青灯客里亲。上野樱花开未了，入都犹及见残春。盛传文物萃皇居，为借他山别故庐。人效吴风新断发，地多秦火未焚书。殊方父子欢相聚，绝岛亲朋惜暂疏。缥缈蓬莱何日返，三千弱水放船初。容易轻装便出门，壮心肯为利名昏。一船琴剑航神户，三月莺花别大墩。故里欲输新学入，客囊还检旧书温。同舟难逐林宗去，卖赋惭余滞兔园。
老马叹,清末民国初,傅锡祺,死骨不惜千金市，老马虽老还未死。漫云齿长筋力衰，伏枥壮志犹千里。当年遭遇九方皋，妙得天机相术高。赏识骊黄牝牡外，将军此际著征袍。往来驰骋同奔电，身历沙场数百战。绝塞风霜半世经，瘦骨如柴形容变。去时堂堂逐旗鼓，金勒银鞍齐部伍。归来战士半死生，同槽什九委尘土。龙骧将军承优诏，刍豆曾支三品料。转瞬公家弃此身，不堪尽力忆年少。大宛新来初就羁，扬眉吐气四奔驰。即今老朽投闲日，正是群驹得意时。
题亡友吕厚庵遗照,清末民国初,傅锡祺,生死经年别，临风忆吕安。有诗多变征，遗恨负承欢。淡极人如菊，交深臭似兰。披图见颜色，疑是梦中看。
林君献堂率其二子留学东京赋此赠行,清末民国初,傅锡祺,云程万里凤将雏，日近长安遂壮图。二酉新书今福地，三山好景古蓬壶。祇因问字关心切，岂比求仙作计迂。有志转怜吾未逮，景升豚犬不能俱。
蔡文姬,清末民国初,傅锡祺,红颜流落塞垣深，盼到刀环感不禁。留别家山归别子，临歧碎尽美人心。焦尾仓皇失故琴，胡笳宛转谱哀音。黄金不有曹公赎，青冢明妃共古今。伤离字字是哀吟，坟籍从知久浸淫。伏女教经传父语，缮书输汝出胸襟。
送郑二汝南偕林五阶堂留学东都,清末民国初,傅锡祺,壮岁起担簦，长风浪几层。径抛三寸管，奋作九霄鹏。绝岛寻徐福，仙舟伴李膺。早将新智识，归饷旧亲朋。
次林十暮春瑞轩养病即事韵 其一,清末民国初,傅锡祺,半亩庭园点缀新，茅斋暂寄卧云身。燕如相识飞迎客，花正逢时笑向人。梦稳不知蛮触闹，心闲欲与鹭鸥亲。何当笔砚饶馀暇，来共清谈过一春。
次林十暮春瑞轩养病即事韵 其二,清末民国初,傅锡祺,万丈红尘不到门，焚香扫地自晨昏。渊明止酒疏三雅，孝肃闲居占一墩。百啭莺声穿柳细，四围花气扑帘温。个中清福供消受，无事寻春过别园。
伍员,清末民国初,傅锡祺,死谏难争战胜骄，沼吴千载恨难消。东门双眼如长在，痛阅兴亡又几朝。
闻法夷夺踞台湾鸡笼炮台感愤有作,清末民国初,赵藩,象郡正愁瓯脱坏，鸡笼又失炮台高。射潮往事空强弩，横海威名盼大刀。和战庙堂方水火，悲歌天地尽风涛。弃繻请剑都无分，落日登楼首重搔。
书台北事,清末民国初,樊增祥,堂堂幕府即离宫，坐踞三貂气势雄。岂谓解元唐伯虎，不如残寇郑芝龙。蜉蝣天地波涛里，蝼蚁君臣梦寐中。十日台疆作天子，凝旒南面太匆匆。
晓起散策,清末民国初,谢汝铨,晓起出门行，逍遥步紫陌。冷风吹葛衣，凉露湿桐屐。炊烟绕树青，流水护田碧。戍垒角声催，前溪人语隔。寻芳过竹桥，觅句蹲苔石。数里足忘疲，终朝情自怿。壮犹不如人，心苦为形役。有钱须买山，结构幽人宅。
秋日书怀之ㄧ,清末民国初,许南英,西风萧瑟恼人天，独客他乡更悄然。松菊已荒三径外，沧桑顿变廿年前。漫云归里如元亮，且自登楼效仲宣。珍重秋鸿传数字，平安为寄美江边。
秋日书怀 其二,清末民国初,许南英,我似秋风扇见捐，归来暂作小游仙。浑如挂锡僧栖止，幸有论诗客至前。有信忽惊看过雁，不鸣自分作寒蝉。新霜与汝干何事，尽日飞来两鬓边。
徐福,清末民国初,许南英,五百童男女，楼船东复东。神仙原渺渺，方士竟匆匆。留种能开国，藏书亦见功。墓门在何处，翘首海暾红。
延平郡王祠古梅,清末民国初,王则修,骑鲸人去老梅妍，古色寒香二百年。数点欲流亡国泪，一枝尚带故宫烟。魂归月下心偏冷，春涌阶前品是仙。正气独扶王气在，漫将无地为伊怜。
蓝桥,清末民国初,王则修,欲从何处遇仙姬，长板桥头杵捣时。一碗琼浆甘若蜜，两情胶漆固于丝。良姻本是由天定，佳偶难为隔地移。千古裴航真艳福，洞房韵事至今遗。
延平郡王祠古梅,清末民国初,徐杰夫,延平祠内月黄昏，庙貌巍峨古树存。管领群芳魁独占，梅魂长此伴忠魂。
乙酉1885乡试舟至马江口占,清末民国初,许南英,扁舟一棹马江平，席帽依然太瘦生。卖藕小娃犹认得，笑余三度到榕城。
和王泳翔留别台南诸友原韵之ㄧ,清末民国初,许南英,文坛犹记竹溪西，一队鞭丝帽影齐。南国香销名士尽，杜鹃休向耳边啼。
和王泳翔留别台南诸友原韵 其二,清末民国初,许南英,竹枝唱罢泪如丝，庶务纷更异昔时。一样灾黎遭小劫，幽冤谁诉与天知。
寄台南诸友之ㄧ,清末民国初,许南英,徒死亦何益，馀生实可哀。纵云时莫挽，终恨我无才。身世今萍梗，图书旧劫灰。家山洋海隔，乡梦又归来。
送汪杏泉入都补殿试之ㄧ,清末民国初,许南英,风云变态几经秋，劫火生还有旧游。东海文章馀数子，西清品望孰为俦。楼台蜃气文星朗，邑里鲲沙逝水流。栖翠簃间同剪烛，莫谈乡事起乡愁。
送汪杏泉入都补殿试 其二,清末民国初,许南英,不容混迹列樵渔，奔走风尘难索居。好友难逢多难后，遗民喜见受恩初。一官老我羞元亮，三策期君学仲舒。浪说此乡多宝玉，东行枉驾故人车。
访梅,清末民国初,陈廷植,传来消息这番新，春满孤山探问频。若识予心虚似竹，臞仙应笑遇知人。
观剧,清末民国初,谢汝铨,说奸正是奸，言雄亦是雄。千古奸雄者，惟有一曹公。魏王演逼宫，晋王演逼宫。魏篡晋亦篡，兴亡似梦中。其心路人见，谁为抱孤忠。魏有跪天子，人心快所同。
凤凰木,清末民国初,王则修,丹山片羽下幽蹊，幻作虬枝碧汉齐。猩色遥连官道晚，浓阴密布驿亭低。萧萧风动看仪舞，翼翼花飞送马蹄。劫后剩桐零落尽，让他威镇赤城西。
穿山甲,清末民国初,王则修,一种生成异物传，身披鳞甲动秋烟。宛如社鼠穿墉固，亦似城狐据地偏。穴里春饥寻蚁食，峰头日暮作龙眠。无能血战玄黄野，流落高冈但蜿蜒。
西门豹,清末民国初,王则修,不独沉巫俗可移，荒凉邺邑起疮痍。多君治绩推兴利，渠水长流十二支。
林圯,清末民国初,王则修,一向屯兵事垦田，参军拓地至沙连。泉甘土美难容弃，食尽身歼剧可怜。姓字尚留原上石，岁时争献墓头钱。小儒立马秋风里，碑碣搜寻为怆然。
斗鸡,清末民国初,王则修,高冠爱戴气熊熊，百战居然武士风。敌忾何知头尽秃，示威不怕血流红。生成敢死灵禽勇，一例狂奔走狗功。怪底子安曾作檄，鼓他人世决雌雄。
感事 其五,清末民国初,宋育仁,神州真不返，吾意竟蹉跎。忍坐军需急，宁论岁币多。挥戈悬汉日，衔石误虞罗。岂见臧文仲，当车泣卞和。
小眉公子在日里以见怀诗寄示作此奉答,清末民国初,汪春源,商飙万里倦吟身，往复邮筒仗雁臣。绝徼骚坛归月旦，孤山仙眷属风人。牙签满架琳琅府，足迹千程岛屿春。珍重百朋遥锡我，庄襟更比古贤淳。
和移居韵答公愚即以送行,清末民国初,汪春源,忆昔琴樽共细论，剪灯夜话雨声喧。吟诗争写鸡林贾，著赋何嫌犊鼻裈。处士风流携鹤侣，骚人韵事住鸥村。故园秋菊多佳色，犹记餐英楚客魂。棉兰深处读书堂，记否家山荔子香。万卷纷罗天禄府，百蛮珍重养生方。文章洛社推元白，门第乌衣数谢王。八表停云延伫甚，赠诗笑我索枯肠。星星鲲澥几遗民，何处桃源好隐沦。世变沧桑成幻梦，岁寒梅雪伴吟身。清风朗月怀玄度，瘴雨蛮烟忆故人。妒煞君家咸与籍，襟期潇洒出风尘。
和移居韵答公愚即以送行,清末民国初,汪春源,芗江刻烛夜阄诗，展诵吟笺月影移。万里关山劳问讯，一灯风雨入书帷。宦情似水栖身隐，世事如棋冷眼窥。廿载浮家萍泛感，愧无刘尹买山赀。
寓台咏怀 其一,清末民国初,易顺鼎,玉门何路望生还，恍忽长辞天地间。黄耳音书隔人海，红毛衣服共云山。亡秦歃血今三户，适越文身古百蛮。皂帽藜床未归客，独惭无术救时艰。
寓台咏怀 其二,清末民国初,易顺鼎,田横岛上此臣民，不负天家二百春。中露微君黎望卫，下泉无伯桧思郇。谁忘被发缨冠义，各念茹毛践土身。痛哭珠崖原汉地，大呼仓葛本王人。
寓台咏怀 其三,清末民国初,易顺鼎,愁上高楼望夕烽，东南佳气几时钟。水遮王母三千里，山隔刘郎一万重。故垒阵图夔府石，荒城牌字象州松。鲸鲵京观分明在，何事天骄访旧踪。
寓台咏怀 其四,清末民国初,易顺鼎,延平祠庙郁岧峣，割据英雄气未消。见说杜鹃啼蜀帝，不妨桀犬吠唐尧。廿年赐姓空开国，再世降王已入朝。十二银山掀鹿耳，精灵犹作伍胥潮。
寓台咏怀 其五,清末民国初,易顺鼎,海录虞衡览物华，南方卑湿过长沙。钩辀格磔人如鸟，答遝离支果胜花。日暖炎洲无翡翠，雨昏瘴窟有龙蛇。采风番社何人事，惟见蒲桃载满槎。
寓台咏怀 其六,清末民国初,易顺鼎,宝刀未斩郅支头，惭愧炎荒此系舟。泛海零丁文信国，渡泸兵甲武乡侯。偶因射虎随飞将，苦对盘鸢忆少游。马革倘能归故里，招魂应向日南州。
续寓台咏怀 其一,清末民国初,易顺鼎,二百年前虱处裈，涵濡煦育子生孙。久无剧盗萑苻泽，那有强藩桔柣门。麦饭牛羊亡国垄，桃花鸡犬远人村。昆明池上旌旗在，谁拨残灰验劫痕。
续寓台咏怀 其二,清末民国初,易顺鼎,浪泊炎风跕跕鸢，书生翻作马文渊。零丁洋外疑无地，大甲溪边别有天。虎齿所居楼十二，鸿毛难载水三千。中原一发何时达，目断齐州九点烟。
续寓台咏怀 其三,清末民国初,易顺鼎,贾谊长沙已自伤，长沙今更隔潇湘。元蜂赤蚁苍梧野，紫蟹黄鱼白苇庄。海水似墙遮北极，火云如盖覆南荒。炎方怪底无冰雪，都作羁人鬓上霜。
续寓台咏怀 其四,清末民国初,易顺鼎,天末孤城城上头，登临无地可销忧。藤萝芦荻如夔府，薜荔芙蓉似柳州。坠露沈云都入海，惊风密雨总当楼。大荒我有他年约，披发骑麟再访秋。
续寓台咏怀 其五,清末民国初,易顺鼎,八表风云一剑磨，夜骑天驷度天河。梳头逆旅逢张妹，椎髻蛮夷起赵佗。折节太原公子在，感怀真定弟昆多。宝刀难断东流水，万古愁心奈尔何。
续寓台咏怀 其六,清末民国初,易顺鼎,哀郢怀沙死拒秦，平生幽怨楚灵均。白麟奇木长缨客，紫凤天吴短褐人。南北恍超风马海，东西愁近杀牛邻。卜居终在江鱼腹，岁岁三闾占好春。
陈蕃榻,清末民国初,施梅樵,太守能青眼，南州独感恩。礼贤推仲举，雅量胜平原。枕簟清无梦，风霜夜自温。豫章传轶事，始觉布衣尊。
行脚僧,清末民国初,施梅樵,竹杖芒鞋自在游，梵林别后几春秋。脚跟久已环三岛，眼界真成隘九州。何必随身经卷富，不同糊口稻粱谋。大千世界无遮碍，一例行云任去留。
挽赵云石,清末民国初,施梅樵,庠序蜚声震海东，骚坛月旦忝随公。青衫寥落悲今日，白社衣冠拜下风。一别宁知成隔世，九原何处诉微衷。南游未及刍香奠，忙碌归期惜太匆。
春烟 其一,清末民国初,施梅樵,惊疑浓雾蔽层霄，咫尺浑如万里遥。却怪东风吹不散，园花开日也无聊。
春烟 其二,清末民国初,施梅樵,隔断花容罥柳腰，随风顷刻便冲霄。迷人去路终难散，何独重重掩画桥。
老马叹,清末民国初,徐杰夫,漫说风霜阅历频，骊黄甄别已无人。识途且作穷途哭，枉费当年志绝尘。
蛙鼓,清末民国初,许南英,梦回池馆寂无哗，鼓吹喧闻两部蛙。桑柘夕阳争报社，海棠春雨乱催花。几时蚁战初酣阵，何处蜂飞欲散衙。岂是正平灵爽在，屈身犹自作三挝。
蝉琴,清末民国初,许南英,入耳频和石上泉，请将绿绮托青蝉。有声自信非凡响，得趣何劳太古弦。羽调叶时鸣夏日，商音变处怨秋天。让他万壑松涛满，浓绿清阴一饱眠。
蝶拍,清末民国初,许南英,六朝金粉不堪论，剩得翻风两拍存。按节日中衣任晒，踏歌花里翅无痕。记从天宝敲宫谱，梦与庄生唱鼓盆。倘入滕王新画本，依然子弟老梨园。
忆菊,清末民国初,许南英,著意在篱东，芳魂几日空。花容都寂寞，心事尚朦胧。节晚人偏瘦，秋归梦未通。多情情更误，无语怼西风。
吊吴季篯参谋之ㄧ,清末民国初,许南英,北望彰城吊季篯，西风酸鼻哭人天。沙场白骨臣之壮，幕府青衫我独贤。旗捲七星援卒散，山围八卦贼氛然。岂徒一死酬知己，蘋藻春秋荐豆笾。
孙武子,清末民国初,许南英,讲武思孙子，吴人听鼓鼙。书生权上将，号令肃深闺。自古言行阵，真铨在止齐。十三篇尚在，按剑细参稽。
吴大帝之ㄧ,清末民国初,许南英,大江东去走征帆，凭吊吴峰日色衔。金粉江山初得主，英雄兄妹迥非凡。刘曹并世能分据，瑜亮同时不信谗。遗庙尚存王气尽，秋风萧瑟响松杉。
侯朝宗,清末民国初,许南英,当时马阮苦排挤，乱世危言几噬脐。公子文章高复社，美人恩怨起香闺。笺传燕子奸谋伏，扇画桃花血色迷。到老将军门下客，堂名壮悔不虚题。
拟小游仙之ㄧ,清末民国初,许南英,仙山何处是蓬莱，弱水三千去不回。十八年前遭小劫，红羊劫尽复归来。
拟小游仙 其二,清末民国初,许南英,群仙高会在蓬瀛，我亦仙班旧有名。神女宓妃相顾语，痴仙祇认许飞琼。
拟小游仙 其三,清末民国初,许南英,满山开遍碧桃花，来访仙姬第几家。忽遇刘晨牵阮肇，深宵绛洞饭胡麻。
拟小游仙 其四,清末民国初,许南英,一醉琼浆白玉醪，瑶池阿母饷蟠桃。道心不为思凡动，无用麻姑痒处搔。
秋雁,清末民国初,许南英,天末凉风暂作寒，遥看只雁度云端。依稀秋信传来易，迢递乡音寄去难。吊影吴江枫叶老，失群沙碛蓼花残。衔芦回首衡阳过，不过衡阳泪不乾。
咏梅八首和贡觉原韵 其一,清末民国初,许南英,冬心独抱岁寒时，惆怅茅檐与竹篱。和靖孤山劳想像，师雄短梦忽迷离。横斜古干无妨傲，酝酿春风不讳痴。风雪灞桥驴背上，琴樽水石远相期。
咏梅八首和贡觉原韵 其二,清末民国初,许南英,破腊东风茁玉英，蹇驴踏雪板桥行。美人有约春初信，隐士如传空谷声。耐冷未妨登绝壁，闻香疑是隔前程。折花未必调羹用，也慰空山解渴情。
咏梅八首和贡觉原韵 其三,清末民国初,许南英,绮窗染翰净无尘，著手生香竟绝伦。惨淡云烟编画史，聪明冰雪拜花神。消磨北苑三升墨，点缀西溪一卷春。绝类华光师粉本，冷魂墨迹自精匀。
咏梅八首和贡觉原韵 其四,清末民国初,许南英,空山有客坐横琴，叠叠梅花逸韵侵。弄影巡檐时索笑，噙香据石发狂吟。春魁独占群芳谱，阳气光回数点心。岁序鸿钧初转律，霜禽解冻变新音。
咏梅八首和贡觉原韵 其五,清末民国初,许南英,九九消寒雅会联，耐寒沽酒坐花前。腊于破后山容笑，霰已飞馀水腹坚。招鹤云间圆好梦，骑驴雪里驻吟鞭。琼楼玉宇成香国，绝点尘埃即是仙。
咏梅八首和贡觉原韵 其六,清末民国初,许南英,淡尝世味与人殊，寄迹孤山伴亦孤。不去洛阳争富贵，却来庾岭号清臞。因缘转误林逋老，眷属谁怜邓尉枯。问道寿阳曾点额，承恩承宠有耶无。
咏梅八首和贡觉原韵 其七,清末民国初,许南英,春来攀折小江干，安插铜瓶冻已乾。孕子微酸须夏令，怜卿太苦谢年残。寿阳南内含香冷，婕妤长门望幸难。寂寞空山相慰藉，高岑老鹤守天寒。
咏梅八首和贡觉原韵 其八,清末民国初,许南英,不受尘埃半点污，前身濯魄沁冰壶。罗浮梦绕山中住，环佩魂归月下呼。亿万放翁分历乱，两三神女认模糊。重衾纸帐寒犹恋，睡起孤山讯有无。
秋日怀人并序 其一,清末民国初,许南英,迢递江关问起居，沈腰潘鬓近何如。饥来大府犹分俸，老去空山自著书。暖拥群花醇酒后，狂吟小草劫尘馀。子平易数吾能说，磨蝎韩苏似不虚。
秋日怀人并序 其二,清末民国初,许南英,山中宰相地行仙，矍铄精神晚节坚。杜老诗篇开宝际，陶公禄米义熙前。梅花纸帐寒无梦，乔木深山老有年。一自朝云解脱后，藤床枯坐六如禅。
秋日怀人并序 其三,清末民国初,许南英,乞米饥驱走五羊，一官匏系费商量。忽惊烽火罹尘劫，贱卖文章计宿粮。岳麓瞻依思老母，漳江憔悴累姬姜。衡阳断雁无消息，修史何人识子长。
秋日怀人并序 其四,清末民国初,许南英,酒仙诗史亦文雄，谈笑高才肆应融。幕府秘书能得士，骚坛斗句愧输公。山间歌啸龙之蛰，天际回翔鹤在空。垂老栖迟南徼远，绿波春水感文通。
秋日怀人并序 其五,清末民国初,许南英,髫年文字竹溪西，香火因缘手共携。献赋相如春走马，著鞭越石夜闻鸡。乡心瀛岛萦云树，宦迹章江认雪泥。犹记卬须求我友，林公祠宇夕阳低。
秋日怀人并序 其六,清末民国初,许南英,浪仙诗瘦身兼瘦，原宪家贫学不贫。独往独来能拔俗，一颦一笑不随人。依然傲世天应妒，强欲趋时性未驯。悔不十年劳服贾，图书万卷误儒巾。
饯岁,清末民国初,章炳麟,不作彭殇念，吾犹恋椭球。短长看日夜，身世等蜉蝣。残鬓睢阳恨，馀生逝水浮。青阳东国早，春又满蛉洲。
玉山吟社席上即事,清末民国初,章炳麟,唾壶击破转心惊，弹指苍茫景物更。满地江湖吾尚在，棋枰声里俟河清。
食瓜 其一,清末民国初,章炳麟,膏火长为患，呼僮且卖瓜。不辞停浊酒，正尔醉流霞。却热频添凌，承尘为笼纱。青门尚酣战，莫问故侯家。
食瓜 其二,清末民国初,章炳麟,老欲灌园去，于陵已陆沈。海隅沙正白，塞上气犹阴。大实能寒胆，明灯不系心。休将天子树，还以换兼金。
哭亡妻高氏绸,清末民国初,傅锡祺,比翼双栖廿七年，逐春归去杳如烟。未完儿女成人愿，竟了夫妻夙世缘。怜我孱躯馀只影，凭谁深恨诉重泉。连宵知否鳏鱼目，开到天明炯不眠。归我盈盈十五时，平生妇道未曾亏。蒸梨不拂曾参意，举案常齐德曜眉。满望鹿车长共挽，那知鸡骨卒难支。回春至竟无灵药，枉遣诸儿急学医。妇人有德岂须才，笑口时因内顾开。茹苦一生无怨语，持家廿载薄私财。忙劳井臼常身任，力疾衣裳尚手裁。往事如今回首处，从头历历总堪哀。与君聚少别离多，奔走风尘可奈何。万事放心凭内助，九年无计起沉痾。凄凉遗挂空留壁，叹息浮生等逝波。此去梦中相见外，岁时唯有墓门过。
哭故栎社长赖绍尧先生,清末民国初,傅锡祺,骚坛盟主饮中仙，诗酒清狂二十年。谁料素娥偷药夜，恰当长吉断魂天。珠玑错落题襟集，风雨苍凉宝剑篇。弹指香山馀五老，披图眉宇重凄然。
谒彰化孔子庙,清末民国初,黄赞钧,巍峨宫殿古时容，百代犹存学者宗。礼乐春秋循旧典，藻蘋笾豆荐新供。丹青剥落尊严在，碑石模糊尘土封。惆怅庭前泮池水，绿阴空长昔年松。宫阙秋深向晚开，我来庭外几徘徊。虫侵梁栋馀蚀迹，鸦集泮林罢培材。鼓钟犹见衣冠盛，金碧何堪风雨摧。闻说集裘良不易，驱车欲去首重回。
己卯1939初夏诣指南宫,清末民国初,黄赞钧,宫阙崔巍拔地高，殿堂钟磬日嗷嘈。篆烟昼永飘香霭，山雨宵深响怒涛。鸾石苔痕青掩映，星池柳影绿周遭。琅环即此为仙境，谁向屠门解放刀。
鹿耳门,清末民国初,黄赞钧,骑鲸人渺霸图空，鹿耳潮高旭日红。谁遣蛟龙终困此，惊涛怒吼海门风。
七鲲身,清末民国初,黄赞钧,照海渔灯闪闪明，七鲲宵静月痕清。浪花飞雪鱼龙戏，触网惊传入巨鲸。
红毛井,清末民国初,黄赞钧,荷人凿井得甘泉，一勺清湛闹市边。遗址不随桑海变，怒蛙水浅哭窥天。
谒台北圣庙,清末民国初,谢汝铨,落日圆山路，驱车谒圣堂。龙峒新庙貌，麟史旧文章。坛杏春应好，池芹夏自香。弦歌鲲岛遍，风教复隆昌。
读书题后,清末民国初,谢汝铨,惨祸降臣累可哀，胡天凄望李陵台。千秋事业刑馀作，一代文章史局开。蠹简唐虞遥溯上，鸿裁楚汉并传来。钩玄索隐三家注，尽附原书衒博该。
留别滩音吟社诸子,清末民国初,谢尊五,愧作西宾阅九秋，毫无匡益任悠悠。虽从几席资相问，何补丹铅进厥修。蝉曳别枝情太苦，燕移新垒恋宁休。最怜滩水声长响，过访他时似旧不。
赋得艰危气益增,清末民国初,谢尊五,艰钜何曾怯，森然气益充。临危磨百折，遇险奋孤忠。际此坚冰履，时教沥胆雄。事机遭偃蹇，道义配浑融。阨运添高抗，操心善处穷。至刚天地塞，万劫尽排空。
咏台湾中秋,清末民国初,谢尊五,毗耶风景不胜收，况复蟾宫桂影浮。喜接清吟袁子舫，同怀逸兴庾公楼。观涛瀛海三千界，对镜圆山一片秋。甚欲升平长此夕，群贤毕至乐赓酬。
贾煜公四十一年高考试闱中感赋步韵,清末民国初,谢尊五,严肃棘闱藻鉴开，青钱万选擢英才。衡量玉尺初登座，灿烂文奎突上台。造士菁莪时讽诵，春官桃李日培栽。天门榜放知谁属，学子争先挤拥来。
登废城吊沈文肃公,清末民国初,苏镜潭,汉朝杨仆事专征，铜柱巍巍旧勒铭。上将楼船下沧海，中兴郡县堕金城。赂秦几辈签降表，责楚于今罢请盟。地下橐弓应有恨，怒潮呜咽打荒营。
访鼓浪屿郑延平水操台故址,清末民国初,苏镜潭,大鲸搅海海神泣，草鸡干头海水白。洞天遗址水操台，台下怒涛捲寒石。一朝碧眼坐江东，天下全师皆辟易。骨肉情多国仇深，杯酒从容兵权释。
台南谒延平王祠,清末民国初,苏镜潭,英雄立马拥专征，故垒萧萧赤嵌城。招讨已颁唐印绶，旌旗犹是鲁诸生。浯州一旅擎铜柱，东海何年走大鲸。回首扶桑孤岛在，茫茫无地哭田横。
贾岛祭诗,清末民国初,王则修,诗家心血佛家禅，一岁消磨剩锦笺。腊酒送归乾净土，吟魂缕缕起浓烟。
皇太子巡台,清末民国初,王则修,翩翩鹤驾下瀛东，三祝华封万姓同。犵草绿迎金辇过，蛮花红待玉车通。旌旗耀日前星动，扈从如云少海洪。一道省耕廑睿念，不徒巡狩慕遗风。
题台湾诗醇,清末民国初,王则修,果然经正思无偏，开卷披吟见昔贤。个个名高兼望重，篇篇玉润又珠圆。吉光片羽人争贵，不胫双飞世共传。三百年来文献考，非徒诗学得真诠。
子产,清末民国初,王则修,驿垣坏尽岂无因，慢客羁留恼杀人。东里有词群是赖，晋宫宾馆又重新。谁具文章润色才，有词东里独恢恢。尊严郑命无轻亵，全赖公孙黼黻来。不堪币重困封邻，一纸遗书晋相陈。羞杀范宣无令德，剧怜象齿自焚身。敬恭义惠道兼赅，况复精通政治才。善喻庇身同美锦，何堪学制使人来。子弟田畴诲殖赅，郑人教养仰贤才。公孙毕竟称慈母，郇黍流膏遍草莱。
留园雅集席上即事,清末民国初,汪春源,劳生何以慰酸哀，酒盏相逢笑口开。祇愧江郎才已尽，今朝枉自上吟台。
留园雅集席上即事,清末民国初,汪春源,非步陈思赋七哀，骚坛白战两行开。下风如我甘长拜，尽有风流似玉台。
新竹郑慧修贞孝女挽诗,清末民国初,汪春源,不字香闺廿六年，皎然贞孝达于天。慈航有路同成佛，素璧无瑕合證禅。桑梓祇应传故迹，蓼莪未忍读终篇。红楼勘破繁华梦，百级浮图火底莲。
壬戌1922五月十八日为菽庄林先生偕德配龚夫人四十有八双寿闰五重庆诗以祝之 其一,清末民国初,汪春源,忆昔甲寅逢闰夏，于今八载又张筵。画眉京兆闺房韵，点颔汾阳福寿全。诗笔风流主坛坫，梅花眷属总神仙。园亭真率罗耆旧，洛社温公最少年。
壬戌1922五月十八日为菽庄林先生偕德配龚夫人四十有八双寿闰五重庆诗以祝之 其二,清末民国初,汪春源,五月重逢介玉觞，万年茀禄咏鸳鸯。平生爱客同严武，佳日吟诗拓菽庄。益荚阶蓂真瑞事，斟蒲樽酒正浓香。双星耿耿中天耀，觅句登堂颂寿康。
台舟感怀 其一,清末民国初,易顺鼎,此行端不为鲈鱼，万里南舟驾日车。汉弃朱崖非得已，越薰丹穴果何如。久轻陆贾千金橐，欲达刘公一纸书。碣石潇湘迷处所，海天极目独愁予。
台舟感怀 其二,清末民国初,易顺鼎,火维朱鸟在南窗，蜗角称兵有旧邦。空慕班超探虎穴，岂知项羽走乌江。六州错铸金瓯缺，一局棋枯玉斗撞。且自全躯保妻子，资多终得拥旌幢。
台舟感怀 其三,清末民国初,易顺鼎,顺昌闻道有刘锜，赤手空弮半壁支。即墨田单为守将，睢阳南八是男儿。两河忠义旌旗在，万福威名草木知。谁识洛阳年少客，抚弦悽壮共登陴。
台舟感怀 其四,清末民国初,易顺鼎,漫道扶馀拥仲坚，海滨邹鲁日中天。潮州谪宦能驱鳄，汐社遗民有拜鹃。千圣降灵留命脉，九州同气拒腥膻。辽东皂帽聊城矢，一节徘徊愧昔贤。
新正漫成,清末民国初,易顺鼎,纸鸢筝与卖饧箫，新岁儿童气已骄。阴一日还晴一日，醉连朝更睡连朝。春来渐欲生红土，雪后犹思上黑窑。领略宣南闲况味，光阴何患不能销。难得新正是嫩晴，嬉游士女说承平。书因忙极车中读，诗为闲多枕上成。阅世僧枯忘夏腊，谈天客老恋春明。五陵年少三河侠，相见都能识姓名。
初秋作,清末民国初,易顺鼎,旗亭说梦一衰翁，说梦谁知在梦中。才替荷花作生日，又看梧叶落秋风。骚从览揆庚寅始，诗自编年甲子终。还共少年贪把臂，真成临老入花丛。
儿山太守六十正寿,清末民国初,施士洁,须眉落落赵元叔，诗易彬彬夏敬公。昔日黄堂今绿野，居然出处古人风。
赠阿环女史 其一,清末民国初,施士洁,满眼秋瓜尽系匏，名葩一朵出林梢。烟花俗尚分冰炭，露草情缘比漆胶。妒虎何颜偏腹诽，媚狐甚口岂心交。嗤他钱树连枝并，究竟庞廉孰解嘲。
赠阿环女史 其二,清末民国初,施士洁,频年俗累客中纷，怎比樊川乞紫云。我似塞鸿常印爪，卿如厩马久空群。六宫粉黛休争宠，五夜帏房且策勋。待得蓝桥寻玉杵，可能新妇配参军。
斐亭听涛,清末民国初,施梅樵,海气嘘云云如棉，海风吹浪浪拍天。冯夷狡狯伎俩未忍捐，偏令江湖之水日日汇大川。又令蛟龙扬鬐掉尾舞深渊，鲸钟鼍鼓声喧阗。往来估客篷窗闻之不能眠，胡为乎官廨恰与相比连。中有一亭自巍然，苍松翠竹亭之前。绿阴蓊郁草蔓延，暮夜月色朝霏烟。自公退食与周旋，茗碗花樽会群贤。觞咏乐同永和年，座中唱和兴欲仙。歌吟响应鸥鹭边，亭中人物几变迁，亭外海啸依旧声溅溅。我知延平遗恨尚绵绵，郁为怒涛昼夜鸣潺湲。思欲一泛酒家船，来呼草鸡起九泉。好共凭吊三闾与青莲，相与话沧海桑田。免劳精卫衔石填，长愿波平如镜照大千。
对酒,清末民国初,施梅樵,不饮频教世俗嗤，偶然豪饮便惊奇。谁知酒味输诗味，竞说斯时胜昔时。镜里酡颜忘我老，杯中馀滴属民脂。禦寒庶免无衣叹，倾尽壶觞一展眉。
题台湾诗醇,清末民国初,徐杰夫,韵事东山记昔年，后先继起尽青莲。扢扬何必分今古，荟萃精华诗一篇。
过法华寺吊李茂春,清末民国初,徐杰夫,泪洒煤山总未乾，孤臣无计挽回澜。奔来鲲岛心尤痛，小筑茅亭膝易安。日诵佛经空色相，时怀君父沥忠肝。城南古寺停骖问，感慨沧桑改旧观。
闲散石虎墓,清末民国初,许南英,梦蝶园边一抔土，残碑斑驳勒石虎。墓中虎骨化灰尘，头衔独以闲散取。不知年代何许人，是清是明难判剖。台湾自鼎革而还，郑氏开荒为初祖。其时亦有济时贤，文武衣冠难仆数。王辜卢沈张郁俞，刺桐花下诗坛聚。正青先生别一流，好佛自作蝶园主。之数人者我俱知，理乱不闻谢簪组。吁嗟乎，生才乱世总不祥，不如闲散之为愈。斯人不闻与虎群，虎亦不与斯人伍。剩水残山一虎坟，春草秋花荐牧竖。短歌当虎墓志铭，呜乎石虎足千古。
梦蝶园怀李茂春先生,清末民国初,许南英,喃喃口诵波罗蜜，遁迹东来毗舍耶。名士晚年多好佛，古梅无主自开花。荒园蝶梦犹留址，瘴海龙潜未有家。二百馀年香火地，孤松苍郁有栖鸦。
老妓,清末民国初,许南英,当初悔不嫁商人，断送莺花几度春。记曲剩馀红豆冷，登楼羞见绿杨新。绝无乐府留前辈，那有空房寄此身。夜静忽听儿女语，泪痕如水月如银。
海漫漫,清末民国初,许南英,海漫漫，谁是求仙海外还。浪说蓬莱金玉阙，虚无缥渺诳人间。有人鼓浪冲波去，秋水连天不遇仙。仙在人间人不见，升天入地求之遍。徐福楼船东复东，一去东洋不复转。海漫漫，空无际，那有仙舟海岛系。辨石已无严君平，好奇偏笑秦皇帝。崆峒山头拜广成，伊古帝尧闻真谛。必静必清毋劳神，便是神仙长生计。吁嗟乎，半生名利客，一梦入邯郸。纵有神仙传妙语，世人枉自鍊金丹。
黄果,清末民国初,许南英,瓜李浮沈四月天，树头黄果又新鲜。异乡忽味家乡味，别汝于今已十年。
秋影,清末民国初,许南英,夕阳楼角影模糊，倒蘸秋园作画图。病鹤池头临水静，断鸿天际入云孤。自怜瘦态同篱菊，更爱清阴到井梧。高树昏黄生暝色，悬空尚有夜来珠。
林投帽,清末民国初,许南英,公装夏帽仿西欧，编织新搜树叶柔。洗去泥涂肤自白，绝无芒刺背能留。葛巾陶令思归隐，箬笠苏公爱自由。嘉木蕃生遍台岛，此乡番语号林投。
谈诗,清末民国初,许南英,风雅何人守一经，悬河巨口信纵横。五千年上无诗学，三百篇中有正声。乐府汉唐编古体，骚坛李杜占诗名。兴观群怨皆天籁，托兴随人籁自鸣。
鏖诗,清末民国初,许南英,刻烛夜鏖诗，钩心斗角时。登坛谁主将，制胜有偏师。争韵无妨险，成功独赏奇。若逢唐李杜，我愿作偏裨。
留别南社同人之ㄧ,清末民国初,许南英,自笑馀生等系匏，遂初犹忆旧衡茅。湖龙化去开新国，海燕归来失故巢。容我乾坤如许小，含恩生死忍全抛。苔岑此日无同异，订作忘年文字交。
秋蝶,清末民国初,许南英,万花落尽寂无言，酝酿灵机一息存。对影滕王重写照，化身庄叟为招魂。蓬山仙去留遗迹，粉署官闲断主恩。惨淡西风丛菊冷，舞衣已倦过墙根。
落叶和贡觉原韵 其二,清末民国初,许南英,远岫萧萧隔古津，淡烟一抹暮山颦。半生错节盘根器，万里鸾飘凤泊身。我叹飞蓬随逝水，佛言祇树碎微尘。扶疏老屋饶新意，数点梅花度早春。
湖楼酒坐呈孝达相国,清末民国初,陈宝琛,不期垂白共深尊，照眼湖光近禁垣。四海喜闻公老健，卅年独斡世贞元。弹冠一出惭微尚，载笔相从怆旧恩。天性爱莲渐长夏，得陪高阁及时论。
夏口行,清末民国初,章炳麟,夏口何迢迢，南国之纪纲。中有二猛士，威棱瞻殊荒。力能斩地脉，智能分天章。不念同胞苦，好自相扶将。斗鸡一寻衅，骨肉还相戕。称兵犯莫府，五战皆夷伤。行行各分陌，千里不相望。远视尚角目，焉知弟与兄。朔风忽陵厉，白露能为霜。赤松既云远，谁能无他肠。良言不见听，思之泪沾裳。
香园阁席上呈广东记者团诸公,清末民国初,傅锡祺,左股蓬莱割去轻，仙山图色染分明。一家自笑成胡越，四海谁知总弟兄。大地风云犹急变，东瀛文物待真评。过江个个皆名士，旋转乾坤有管城。
观高雄古炮台作,清末民国初,傅锡祺,锁钥南门壮大观，珠崖一弃水声酸。断砖斑剥描蝌蚪，穴壁弯环认弹丸。出没牛羊春草长，凄凉瓦砾夕阳残。平生荆棘铜驼意，悄立山头欲去难。
马当山,清末民国初,黄鸿翔,怪石临流一箭通，王郎从此访阎公。文章自得江山助，漫说神人借好风。
步米溪词长留别韵,清末民国初,黄鸿翔,江湖足迹久知津，杜牧清才稳幕宾。海上三山辞故土，闽南千里访词人。焦桐入抱难同调，朗玉成行不染尘。此日奚囊诗句满，我惭郑谷和阳春。
杨妃醉酒图,清末民国初,黄鸿翔,描来酒晕见天真，一醉翻教百媚新。谁识寿王宫漏永，夜深长作独醒人。
天长节恭赋,清末民国初,黄赞钧,晨旭丽扶桑，邦基万载长。虹流思诞圣，电绕志兴王。嘉瑞符三祝，恩膏普四方。征俄固唇齿，一举国威张。峻极丰明殿，雍容驾紫鸾。龙飞刚六秩，鹄立肃千官。献颂来重译，宣威纪并韩。宫廷承赐宴，雅乐奏云端。邻国风云亟，皇图磐石安。一人诚圣武，四海静波澜。寿比冈陵固，恩同天地宽。亚欧如论霸，功德迈齐桓。海峤帡幪里，端居感圣明。三台风雨厄，双阙画图呈。帝泽沾濡远，民生爱戴诚。千秋金鉴进，聊以答升平。
题台湾诗醇,清末民国初,黄赞钧,我昔初学咏，常读古人吟。李杜重盛唐，奥妙而艰深。偶然读时作，亦足豁胸襟。丘壑吾曾历，一见早倾心。人言今逊古，未尽古胜今。千载同诗境，后贤自足钦。可叹斐亭歇，钟缶共争音。赖子有心者，遗编费苦寻。万选求青钱，披沙获巨金。未敢私所好，积帙灿琅琳。取之充邺架，何愁饱蠹蟫。一贵洛阳纸，声价满鸡林。
全岛联吟大会开于嘉义书此以祝,清末民国初,叶际唐,诸罗县里萃衣冠，往事搜寻简未残。绩著婴城柴大纪，威雄专阃福康安。覆盆谁雪千秋枉，击钵姑联一日欢。最爱遥山撑阿里，樱花隐隐映吟坛。
不倒翁,清末民国初,叶际唐,耐尽推排趾未颠，莫嗤身价不多钱。乃公头白犹强项，五体轻投惜少年。
屠苏酒,清末民国初,叶际唐,乾坤沉醉众生愚，几欲终年作酒徒。一草履端开恶例，菖蒲继酿又茱萸。
淮阴侯,清末民国初,叶际唐,两受王封惜不终，多多善将亦英雄。龙且早中囊沙计，张耳难分背水功。却怪千金酬漂母，未闻一芥报滕公。杀身祸伏亡齐日，临死还思听蒯通。
息妫,清末民国初,叶际唐,殉节原知愧绿珠，多情应谅一言无。试看典午羊皇后，忍诋前夫媚后夫。
桃花浪,清末民国初,赖子清,一湾遥接避秦居，夹岸缤纷涨绿初。水面文章花烂漫，源头干满月盈虚。千层翻雪春晴后，几数流霞夕照馀。盛世于今无祸乱，问津不见武陵渔。
画菊,清末民国初,赖子清,壁间谁绘傲霜株，淡淡秋容鹤样臞。三径浑疑香欲动，数枝如见墨初濡。毫端点缀花多少，篱畔模糊雪有无。添个渊明来采撷，悠然一幅聚芳图。
将辞台南州属出差阿里山偶赋,清末民国初,赖子清,孤馆凄清睡不成，宦情羁思雨中生。买山有愿今将遂，愧乏涓埃报圣明。
观穫稻,清末民国初,谢汝铨,金声笠影满平畴，溪碓舂云一水流。含露绿茎和穗刈，衬霞红颗带芒收。却看设网终驱雀，不信蹊田敢夺牛。新筑团焦晒香粒，胼胝手足得冬休。
铁砚,清末民国初,谢汝铨,含毫绵渺墨光中，鼓铸当年认化工。未许一焚俱玉石，应知百鍊胜金铜。茂先博志承恩重，宗可闲题寄意雄。付与横空盘硬语，铮铮文字有声同。
铜钱,清末民国初,谢汝铨,役神使鬼力通天，今古贤愚任倒颠。中外却教资国宝，有无偏许制人权。蚨飞蝶化形都幻，狗苟蝇营状可怜。榆荚在山荷在水，枉将虚象著圆圆。
电扇,清末民国初,谢汝铨,相需夏热急迎来，不用秋高强送回。风雨晦明知有恨，乾坤旋转愧无才。双条铁线传轻电，四叶铜机响细雷。万斛激扬凉味出，江深草阁漫为陪。
敕题朝海,清末民国初,谢尊五,朝曦初出海门东，照彻波心潋滟红。诸派有宗皆就下，细流无数入涵中。金光远射霞扶日，玉色平铺浪压风。共庆安澜知圣德，率滨三土尽呼嵩。
牛刀,清末民国初,谢尊五,迎刃多馀地，全牛立解时。三年批窍郤，四顾碎肤肌。得间灵机悟，从心妙理随。真诠功宰物，肯綮任纷披。
题台湾诗醇,清末民国初,谢尊五,文章乡土两涵濡，风雨名山辟一隅。纪事心推吴伟业，选家眼具沈归愚。鹭鸥汐社犹吟咏，海峤骚坛藉典谟。陶醉有人耽艺术，乱浮大白唤提壶。
锦园即事,清末民国初,谢尊五,恢拓名园半市庄，南流滩水北池塘。风追坡老堤仍在，癖嗜陶公径不荒。绮砌芝兰香带润，幽庭松竹翠生凉。崇祠屹立眉山上，沼有蘋蘩采祼将。
车通员移居索诗歌以遗之,清末民国初,苏镜潭,华亭之南闻唳鹤，平原何故轻入洛。十年以来星步移，阴霾惨晦翳大陆。洞天一去一千里，秋波绿剪芙蓉烛。美人娟娟隔暮云，我欲从之搴杜若。我马虺隤我姑酌，曰归曰归践宿诺。班荆道上略寒温，乡音老大尚依约。筋骨差幸各强健，握手欷歔更大噱。座无车公我不乐，侨居何幸邻孙绰。
用瘿民韵和辜菽庐,清末民国初,苏镜潭,东渡鲲溟万里船，杜家涕泪米家颠。细评茶韵心如水，少掇芹香眼过烟。落拓祇馀孤剑在，会逢似有暗丝牵。归家转盼经残腊，相约杖头挂百钱。黑潮滚滚送归船，乡事寒梅欲放颠。岁晚冰霜催客鬓，兵荒墟里断人烟。日浮大白千杯少，风送深红万恨牵。一事与君同慰藉，身闲落得是无钱。
寄梁启超,清末民国初,章炳麟,秦风号长杨，白日忽西匿。南山不可居，啾啾鸣大特。狂走上城隅，城隅无栖翼。中原竟赤地，幽人求未得。昔我行东越，道至溪知穷。洒酒思共和，共和在海东。谁令诵诗礼，发蒙成奇功。今我行江汉，候骑盈山邱。借问杖节谁，云是刘荆州。绝甘厉朝贤，木瓜为尔酬。至竟盘盂书，文采欢田侯。去去不复顾，迷阳当我路。河图日以远，鸱枭日以怒。安得起槁骨，掺袪共驰步。驰步不可东，驰步不可西，驰步不可南，驰步不可北。鉴皇穹黎庶，均平无九服。顾我齐州产，宁能忘禹域。击磬一微秩，志屈逃海滨。商容冯马徒，志在诛纣辛。怀哉殷周世，大泽宁无人。
台北旅馆书怀寄呈南海先生,清末民国初,章炳麟,一读登楼赋，悠然吾土思。回顾忆畴昔，搔首愈踌踟。早岁横江汉，谈经待不其。清言凌白马，壮志抚黄羲。忽展埼亭集，愈惊秀楚词。帝秦终蹈海，访武尚明夷。石隐优游日，天王明圣时。操刀期必割，沦鼎待重掎。鹖换雕题服，虬登隐背枝。佩緺延茂士，赐玦愧遗黎。老泪长门掬，深情故剑知。漂山成众煦，建旐倡群疑。已恸尧台锢，那堪嵇灶戣。有行黔墨突，无涕吊湘累。沙麓精灵在，蓬瀛风鹤危。飞丸穷赵壹，问卜警爰丝。蹈火心非悔，盍簪涂又歧。东洲花树迥，南国羽书迟。斗转空凭眺，河清动夙悲。千年仲宣恨，荼苦更如饴。
百字令,清末民国初,康有为,无憀有恨，正荷花时候，春愁翻热。约个酒人添个影，卷起湘帘望月。雪藕丝长，拗莲心苦，此意吾能说。隔窗鹦鹉，为说也自饶舌。又是酒倦灯阑，绿茶初酽，越色瓮杯洁。细数流年如一昨，独有心情凄绝。春草秋花，神仙儿女，其事无完缺。看侬铁笛，一声吹破云裂。
浪淘沙,清末民国初,康有为,一箭惜年芳。窗外斜阳。浅红栏槛月微黄。莫问当时题句处，说也凄凉。缣粉坠秋香。沾满琴廊。青虫依旧罥丝长。不道回肠花落后，犹有回肠。
祝英台近,清末民国初,康有为,玉阑干，银栊槛，见彤霞和雪。春深香国，记月圆时节。五度护铃频咒，彩幡试剪，此情意、绵绵难讫。爱花切。却恐嫩蕊浓香，误被他人折。纵教未折，采摘应残缺。欲拾零香枕畔，心情凄绝，怪东风、怎任狼藉。
万年欢·立春日社集灯词，用乙庵韵,清末民国初,瞿鸿禨,斗转珠杓，烟凝彩胜，乾坤佳气重新。增受泰元神美，节应长春。万树银花齐发，彻丹霄、升法王轮。龙衔耀、欢喜人天，催成花雨缤纷。想见千门月满，照东华香雾，影逐车尘。道是鳌山故事，虹渚嘉辰。遥听霓裳法曲，现分明、五色仙云。凭青鸟、早报司开，来朝捧出黄人。
洞庭春色·梦山题壁,清末民国初,魏元戴,醒眼蘧蘧。青山有约，转入华胥。听天鸡叫曙，庄周还我，大千秋色，泪满襟裾。屈子问天天语否，抱信美、文章赋索居。烟霞外，漫心悬霄汉，赤日轮扶。平生著几緉屐，原不惜、寻仙路迂。看回峦起伏，都如龙虎，危峰偃蹇，比我清癯。凉路湿衣孤月白，正万树、松楸啼夜乌。聊题句，待归来五岳，囊括秦吴。
金明池·自题肖影,清末民国初,魏元戴,照眼无书，横腰没剑，一领白衣当暑。把素扇、团团如月，原不是、挥军白羽。总科头、怕误儒冠，笑跌宕风流，旦评应许。但中酒情怀，狂歌意态，都付倒挽眉宇。浩气不磨中各贮。荷节义双肩，烈烈今古。相君面、直封侯耳，须运应、五星奎聚。等昂藏、七尺男儿，有黻舄精神，千秋快睹。任图上麒麟，呼为牛马，与留稿谱。
满江红·武昌纪游,清末民国初,魏元戴,诗句摩空，既留得、白云黄鹤。又几辈、金戈铁马，英灵磅礴。此派江山忒侥倖，我怀天地同牢落。且振衣、禹稷古行宫，晴川阁。形胜地，通侯博。凭吊处，丰碑卓。顾瘦怯书生，茜纱衫薄。懒和髯苏说风月，欲寻小范言忧乐。笑经年、三食武昌鱼，流霞嚼。
如此江山·戊戌北上,清末民国初,魏元戴,东风著意催帆挂，妒杀一庭欢聚。元夕灯红，金尊酒碧，刚寿坡公初度。淋漓激楚。笑十载荒唐，请缨无路。花好长安，等闲色养高堂负。且唱大江东去。怅澜翻渤澥，澄清谁许。万里计偕，祖鞭争著，欲答太平时数。苍茫北顾。慨王气葱茏，半迷尘土。知道诸君，各有金门赋。
念奴娇·扬州平山堂,清末民国初,魏元戴,上清沦谪，莽乾坤、赢得二分明月。几度客星淮海畔，寂寞江都相业。铁骨冰心，忠魂寄托，梅岭今萧瑟。蕃釐观在，天人一例香歇。午瓯清茗寒泉，何须浊酒，翠袖襟尘泼。六代江山趋眼底，全胜淮东揽得。烟雨楼台，风流人物，几换红羊劫。御题留处，南朝旧恨休说。
金缕曲·梅花岭瞻史公遗像,清末民国初,魏元戴,心共朝衫赤。岸乌纱、临淮空障，东南半壁。惨变先皇臣欲殉，眉宇久无人色。况肠断、高堂永诀。黯淡精神横泪眼，陡辛酸、动我心如铁。迟不去，日方昃。调停四镇真诚竭。枉整顿、朝廷小小，内奸牵掣。付与孤忠成结局，浩气沧溟应塞。又何必、钟山埋骨。精魄倘逢留后约，怅燕云、几洒忧时血。更莫问，扬州月。
满庭芳·题江云卿墨梅册子，并送调宰德化,清末民国初,魏元戴,香满阎浮，孤山春早，有人珍重花枝。寻诗驴背，云暗楚天低。剩得生绡一幅，凭君读、墨沈淋漓。须认取，冰心铁骨，惆怅岁寒时。粉披。笑官阁，精神惨淡，色相支离。问何似昭阳，雨湿胭脂。也识太行秋色，渐添来、五凤栖西。浔江冷，几枝霜菊，消息访东篱。
贺新凉·癸丑九月答黄申甫留别，用辛幼安寄陈同父原调并韵,清末民国初,魏元戴,此会君能说。是死生、西山孤竹，南阳诸葛。一卷农书题野老，恨未髯霜鬓雪。叹末路、千钧一发。破碎山河闲甲子，能几番、收泣谈风月。送君去，秋萧瑟。悲欢付与河梁别。极苍茫、风掀海立，云低宙合。孤楫江心愁士雅，难肉中原白骨。姑勿许、虞弦响绝。五季沙陀存正朔，怅销沉、莫数铮铮铁。且袖手，看天裂。
浪淘沙·甲寅中秋,清末民国初,魏元戴,不复问沧洲。老我西畴。阳春何日换霜秋。一卷丹青千古事，谁付谁收。浊酒自为酬。茅屋低头。元龙百尺更无楼。颇怪天边曾弄月，不照吾愁。
瑞鹤仙·丙辰正月寿逸兄六十,清末民国初,魏元戴,信有千秋业。漫吟望低垂，平居故国。当年悔轻出。竟无补丝毫，手残萧律。江南江北。幸司马、文章助得。到而今、破碎苍茫，老眼揩来皆血。春色。浓于新酒，六十韶光，都成陈迹。天街风月。并辔火城灯夕。剩疏篱围住，数椽三径，换取舞筵歌席。且掀髯上寿，尊前新词晚节。
瑞鹤仙,清末民国初,魏元戴,忍说平成业。直我亦何辞，大夫亡国。带经荷锄出。原不问新来，谁调凤律。东西南北。算尘鞅、欲归便得。恨指谈、半百年华，剩有鬓丝腔血。草色。门前新绿，取次原无，马尘车迹。灌园岁月。谁共莺花晨夕。喜春来健在，先生杖履，笑置后车前席。有东轩长老，年年来陪佳节。
沁园春·寿申甫五十,清末民国初,魏元戴,沧海横流，结屋溪山，归去来兮。况纵横前史，忍寻覆局，苍茫老眼，聊看枯棋。余子纷纷，星辰听履，尽起萑苻拥节麾。横长剑，尽雄心激荡，猿鸟休疑。青山日较崔嵬。且破涕为欢尽一卮。甚春花阅遍，韶光半晌，苍松多寿，霜雪难欺。我本逃秦，君原与操，八表何曾著一丝。斜阳外，剩渔歌樵唱，已艾须眉。
解连环·题熊粟海忆旧图,清末民国初,魏元戴,梧桐庭院。对花曾解语，游骢系倦。逗聪明、窣地帘垂，浑不是旗亭，酒边歌畔。明月窥人，刚移得、窗纱绿满。岂当前能料，写入生绡，景情都换。太息彩云易散。忆望中缥缈，玉楼天半。闹春红、看遍长安，奈廿四番风，飘零空怨。薄倖樊川，也赢得、三山梦断。问旧人、得似荷戡，灯前重见。
诉衷情·居京养疴，考功旧役，远来丐见。义分依依，为之怅然，时吏部易为警署,清末民国初,魏元戴,重寻好梦已无痕。妆阁换帘旌。檀郎襟上尘涴，小婢尚依人。锦瑟畔，玉钗声。到而今。相思刻骨，泪落无言，空对朝昏。
蝶恋花·观女剧,清末民国初,魏元戴,急管繁弦朝复暮。节促音哀，换予霓裳谱。多少师师携举举。可怜谁与教歌舞。粉墨无端眉黛污。伎奏西凉，又羯渔阳鼓。人海茫茫回首处。酒边几度听金缕。
水龙吟·中央公园，规社稷坛四周为之。坛殿无恙，古今图书动植各物咸备,清末民国初,魏元戴,万株古柏参天，宫鸦依旧声声噪。平沙浅草，盘筵占地，当年驰道。方土分明，社原未屋，夕阳犹照。仰皇居咫尺，梦迷阊阖，黍离恨，翻新稿。九载江湖枯槁。染缁尘、酒襟诗抱。凉阴却坐，游人细数，谅无同调。花鸟闲情，图书结习，平生剩有。奈苍茫老眼，踌躇禁闼，荷心评校。
百字令·城南公园夏夜纳凉。园址即先农坛，具种种嬉剧，而野景半之,清末民国初,魏元戴,画图分展，是祈年旧日，翠华莅止。几面新妆回倦眼，羞入绮罗丛里。矮树编栏，平沙糁径，夜色凉如水。孤行淡月，照人一榻愁倚。耳畔豪竹哀丝，声声入破，拍手成狂喜。光怒长庚谁看取，剪剪芦苗风起。古木惊鸦，荒塍趯兔，半作萧森意。草遮磴吟，怀索向何处。
千秋岁·挽鲁达生同年,清末民国初,魏元戴,晨星又摘。千里惊孤客。回首处，槐阴碧。燕云清梦断，湘水归帆急。双鬓白。年来已是悲凉极。中岁支离日。未许茅檐蛰。祝我语，墨犹湿。故人何以报，皎皎间关迹。愁万叠，死生离别天南北。
百字令·己未除夕,清末民国初,魏元戴,寒光满马，忆当年此日，晓趋金阙。涧怨林愁庭院旧，重扫酿春晴雪。钜野狐鸣，鼎湖龙去，催换红羊劫。停杯未举，酒肠寸寸愁结。归来绝塞穷边，劳筋暂放，江汉催行客。竖子英雄平等看，嬴得数茎华发。梦绕中原，诗寻永夜，岁鼓声声歇。朝元旧谱，几人守抱残缺。
满庭芳·寿段钝庵六十,清末民国初,魏元戴,渤海澜翻，书生老去，掀髯且进春醪。升平门内，酒兴不妨豪。遥想齐眉弄抱，灯夕近、烛影红摇。休枨触，公车去国，万卷付林皋。劳劳。应笑我，缡褷倦羽，也逐狂飙。奈重闻天乐，苦忆箾韶。十载湖边风月，都输与、管领招邀。姑订约，南山北海，黄发待吾曹。
虞美人·午夜,清末民国初,魏元戴,梦回月色更声悄。倚枕愁多少。参差树影满窗前。只有寒光一片是当年。梦魂不怕关山杳。再向中原绕。苍烟历乱九州风。正是江南声断景阳钟。
御街行·庚申三月与卢扶常同年内翰偶聚都门，因索醉于元兴酒楼，盖当年退暇簪裾雅集之地,清末民国初,魏元戴,紫薇花发春无主。吹又尽、枝头絮。闲云野鹤系相思，回首江南烟雨。乱红飘处。一竿斜日，愁纳御街履。留君难比留春住。浑欲语、都无绪。尊前谁与唱阳关，旧事不堪追诉。须眉老去。天涯芳草，难觅吹笙路。
齐天乐·北海,清末民国初,魏元戴,涟漪倒影琉璃碧，风来尚浮香满。石磴排云，金茎坠露，秋色正连天远。朱栏百转。更绿荫萦纡，浅平沙岸。咫尺神山，琳宫火烬金炉暗。宵严惯随天仗，忆朝班初点，身近香案。兴庆池台，昆明葆羽，嬴得一襟幽怨。槐阴梦短。恨南内西清，美新争炫。剩有孤臣，抵行吟泽畔。
桂枝香·熊烈妇,清末民国初,魏元戴,红羊换劫。有慷慨殉名，天与愁绝。谁识丹青一例，苦争巾帼。清门薄祚怜夫婿，叹更番、断魂摇曳。镜鸾空掩，余生未了，寸肠千结。二十载鸳鸯比翼。竟地下相从，未许头白。嬴得秋原引重，西风断碣。草间愧杀须眉活，信何人、心许君国。悲凉最是，汉家中垒，分付词客。
好事近·和朱希真渔父,清末民国初,魏元戴,断岸片帆收，莽莽一天风雪。入尺疏篷冻合，剩酒肠犹热。百年生计问江头，惊鸟归飞没。买得绿蓑一具，尚冲寒欲出。
好事近,清末民国初,魏元戴,临水照鬓眉，浪说通仙铁笛。依旧丝纶一握，苦钓矶难觅。忆曾炊火乞渔村，湿网挂斜日。凄绝江空木落，杳烟波踪迹。
好事近,清末民国初,魏元戴,三泖五湖中，失却澄鲜空碧。惆怅惊涛靡定，更层冰澌结。天容惨澹俯扁舟，圆影暗孤笠。向晚叩舷歌罢，有沙鸥相识。
好事近,清末民国初,魏元戴,星斗隔寒云，行过夜深月黑。万片燐燐鬼火，共孤灯明灭。数行嘹唳雁声来，天末晚风急。破我一床残梦，绕江南江北。
好事近,清末民国初,魏元戴,得意每忘筌，消受几番风月。却笑磻溪严濑，要他年识得。一星星发拥渔竿，莫问春消息。为有梅花数点，占江山寒色。
水龙吟·题文信国公遗像及手劄墨迹,清末民国初,魏元戴,退然巾服儒生，忠肝铁石坚如许。经天行地，日星河岳，鼎焉终古。片羽吉光，淋漓喷薄，行间认取。恐宣和德祐，兴亡过眼，更无物，供残蠹。几许时穷节苦。剩天南、黄冠憔悴。萧条异代，精神相接，泪弹如雨。慷慨仪型，殷勤护惜，千秋快睹。料三年忍死，伤心最是，国亡无补。
解连环·题画,清末民国初,魏元戴,泪痕一掬。恨芬流竟体，梅花同宿。误风沙、细马驮来，抱璧月难亏，渡河空促。万里魂归，问不出、海西部曲。要千秋著眼，一片寒香，玉钩斜玉。纵使绿蛾愁蹙。奈生憎娇怯，内家妆束。岸兜鍪、鬓影青拖，更甲锁黄金，血花红簌。一剑防身，肯孤负、离鸾别鹄。甚年年、天断云横，玉关心目。
疏影·华持庵同年读愿丰庄记，赋诗索答。谱此应之,清末民国初,魏元戴,山重水复。叹路遥寄与，秋思盈掬。矫首寤歌，梁父龟山，寒泉自漱冰玉。西清梦里余才调，早暗泣、丹毫黄竹。更那堪、触绪怀人，惯听断鸿声续。呼唤石龙醉卧，剩残照弄影，贪看鸥浴。愁入春风，危柱哀弦，按遍伊凉旧曲。无端横洒收声泪，偏撼起、松涛惊谷。念遥天、一角疏星，月冷光空烛。
金缕曲·题曹惕忱诗卷,清末民国初,魏元戴,矫首皤然叟。涨西江、才名流尽，泪添多少。梦里关山呼客起，海上瑶琴孤抱。空结想、云璈九奏。收拾飘零惊喷薄，料千秋、击节悲风调。漫唱彻，旗亭酒。戈挥昃景吾何有。也嬴得、长歌当哭，词人自了。触绪哀弦纷一搦，领略竹枝寒瘦。是何逊、春风别后。满眼沧桑余一醉，奈尊前、风月非诗料。唾壶缺，君知否。
暗香·壬戌奉读逸兄春雪见忆新词，敬和,清末民国初,魏元戴,窗前雪色。是天增一倍，幽人寒洁。休要春晴，总把花枝数分勒。可惜遁荒季子，爱管领、沧江萧瑟。却劳想、柏榼蕉龛，欢聚不多得。空忆。天极北。有玉树交枝，冷犯孤日。苍茫独立。顿袖寒生帽檐侧。一片光摇银海，经千态、浮云变灭。但冉冉消不尽，春风词笔。
长亭怨慢·逸兄避暑匡山，予以事不克偕往，挥汗谱寄,清末民国初,魏元戴,叹依旧、倚天青嶂。著个诗人，层云胸荡。卧稳松阴，香炉烟紫足供养。多情五老，一笑苍颜无恙。听瀑布寒泉，更涤尽、烦襟千丈。秋爽。料西风、尚未吹送，摩诃池上。银河纵挽，洗不了、黄茅余瘴。恨平生、短艇烟波，竟未许、云山策杖。笑成岭成峰，输与坡仙孤唱。
浪淘沙·岁暮病中,清末民国初,魏元戴,多病遏流年。撼户风森。铁函事史不须传。堪叹贱儒身手健，荒冢争穿。谁与斗尊前。检点平生。足根空带九州烟。三尺桄榔寒曳杖，暄负南檐。
浪淘沙,清末民国初,魏元戴,沧海恨难填。目极幽燕。汉家陵阙梦魂牵。记得边愁衙放晚，弄影花砖。野哭遍江天。疮痏谁怜。放怀道德五千言。太华峰头卑五季，聊睡陈抟。
满庭芳·惕忱七十初度，逸兄为谱满庭芳词，并属赓和，书以寿之,清末民国初,魏元戴,零落霜毫，南窗珍重，拈来又祝诗人。声存操变，玉轸唱泠泠。唤起冰车铁马，江天外、一抹难平。休孤负，明珠照席，沈醉梦无痕。新新。有覆盎，长安哭遍，八表同昏。对庭花冉冉，泪共年深。却羡春归杖履，掀髯笑、性僻耽吟。滔滔是，孔门季次，终不作家臣。
浪淘沙·挽鹤巢,清末民国初,魏元戴,事去病支床。云树相望。章流剑合作重阳。破涕为欢成永诀，此恨茫茫。局局愿丰庄。鬓点新霜。九霄弧矢失天狼。一息尚存争气数，万劫难荒。
采桑子·题逸兄补写五十三龄小像,清末民国初,魏元戴,江天寂寞留光焰，身后文章。眼底沧桑。梦绕觚棱泪满裳。一襟萧洒官袍弛，人海深藏。羽扇邀凉。惊见疑闻画省香。
鹧鸪天·甲子元日，用白石丁巳元日原调并韵,清末民国初,魏元戴,贺岁迎来袯襫新。桃源端不负秦人。先生诗兴浓于酒，分付庭花报早春。扶短策，倚衡门。十年收得此闲身。望中息壤盟长在，梦里蓬山记不真。
水调歌头·胡氏问影楼秋夜闻曲,清末民国初,魏元戴,明月不照夕，灯火乱星球。一片娇波沈碧，短艇小虹桥。夜久阑干倚遍，安得铜琵铁板，水调唱歌头。切切小弦语，欸乃一声遥。空俛仰，廿年事，一浮沤。堤柳多应相识，涴地不禁秋。远忆苏翁菜圃，聊拥卧龙尘榻，不是宝钗楼。丹灶起无地，长揖谢浮邱。
浪淘沙·挽持庵,清末民国初,魏元戴,削迹遁于诗。离黍空悲。冥冥弱羽怅差池。山色临川无恙在，魂魄何之。收泣向天涯。三复明夷。沧江瘦影拥支离。北望卢龙宁忍卖，周有遗黎。
水龙吟·丙寅夏夜,清末民国初,魏元戴,归来海上成连，著身浩淼空无际。狂哉河伯，望而兴叹，未容私喜。星火中天，宵深嬴得，听风听水。笑宛邱屋小，蛟氛四面，中一缕，龙吟细。片片哀鸿尽起。祝苟车、豚蹄空祭。蛙生沈灶，家浮宅泛，流离转徙。天发杀机，干戈南北，日寻未已。叹宋家文靖，水旱盗贼，敷陈无地。
蝶恋花·丁卯上元。用东坡密州上元原调并韵。东坡此词不胜今昔之感，予之所感，重足哀者,清末民国初,魏元戴,宝炬华灯城不夜。手板天街，不用严安画。光满银蟾香散麝。骄嘶倦控深宵马。旧事蓬莱如梦也。收泣新亭，中酒逃莲社。袖手祈年灯影下。东风拂面来平野。
浪淘沙·重九潜园夜话,清末民国初,魏元戴,扶病倚南窗。风雨重阳。妖氛一道亘河湟。闻说遗黎歌复旦，何日重光。相对鬓毛苍。一味新凉。蕉龛容我作僧房。安得霜螯兼菊酒，聊话沧桑。
鹧鸪天·戊辰元日，再用白石原调并韵,清末民国初,魏元戴,江草萋萋雨露新。金盘泪满淡铜人。开关欲讼中央帝，知否人间怕见春。耕栗里，啸苏门。娑婆劫外定中身。朝来濯发晞余目，一卷黄庭草不真。
齐天乐·恭题唐郑国文贞公御赞遗像及御铭象笏,清末民国初,魏元戴,悲怀历览孤忠像，文史须眉惨变。妩媚丰神，凌烟黻舄，何意千秋惊见。薇香手盥。更象笏摩挲，奎章炳焕。什袭云礽，章江神物应呵殿。当年出民水火，有太原金甲，窦充归献。佐命风云，批鳞肝胆，蔚矣治成贞观。天方瘥荐。尽盗贩黥髡，裂冠毁冕。血洒元黄，恨野无龙战。
采桑子·己巳庚午自冬徂春，霜雪严凝，继以风雨，逸兄闷苦，有词。依调赓和,清末民国初,魏元戴,平生爱蹈孤山雪，木落江空。柳絮因风。一倍精神长化工。帘栊深窣庭轩敞，君拥炉红。我倚书丛。六十翁怜七十翁。
采桑子,清末民国初,魏元戴,茫茫天意何须问，多事灵均。杳矣南冥。倏忽何如浑沌情。树犹如此花无奈，老去春心。遁去天形。风雨偏宜午夜闻。
闻樨学舍将于腊月初五日解馆。初四夜，灯花忽开，喜而志之 其一,清末民国初,许南英,终年伴我读书帷，方与青灯怅别离。今夜忽开花灿烂，多情若此可无诗？
闻樨学舍将于腊月初五日解馆。初四夜，灯花忽开，喜而志之 其二,清末民国初,许南英,卜得寒灯意不差，从今只照话桑麻。思将赠我无他物，结撰春心一朵花。
闻樨学舍将于腊月初五日解馆。初四夜，灯花忽开，喜而志之 其三,清末民国初,许南英,深宵相对理残篇，学舍叨光又一年！不意居诸长夜夜，而今始见火中莲。
闻樨学舍将于腊月初五日解馆。初四夜，灯花忽开，喜而志之 其四,清末民国初,许南英,有心腊烛还垂泪，何事灯花艳到明？是否春光知独占，佳音漏泄到寒檠？
笔,清末民国初,许南英,质直而心虚，与人无他技。毫末不敢私，尽心而已矣。
纸,清末民国初,许南英,昔子贵之时，曾居洛阳市。洛阳人情何？曰『薄乎云尔』！
登山,清末民国初,许南英,山后转山前，山前别有天。山前山未了，山后又山连。
拟唐人「自君之出矣」,清末民国初,许南英,自君之出矣，不复理残妆。思君如纺线，一转一抽长！
挽吴樵山外舅,清末民国初,许南英,论交与我结忘年，闻讣翻疑四日前。故里不归淹黑海，名山招隐到黄泉！几行绝笔谋儿女，半世知交隔地天。回忆看书贻拓本，临池不禁泪潸然！
端阳日哭谢宪章先生,清末民国初,许南英,命不如才奈尔何，几年笔砚共研摩。贾生「治策」虚宣室，屈子「骚经」吊汨罗。蓄艾不能除酒病，插蒲未必绝诗魔。停杯欲共冤魂语，三尺孤坟夕照多！
鼓山纪游,清末民国初,许南英,我昔在家山，曾读「古闽志」。榕城有鼓山，日夕萦梦寐。想欲一登临，林君有同嗜。邱君喜欲狂，王子争附骥。壬午中秋后，同人毕秋试。相约出南台，不待携襆被。命仆买扁舟，呼童裹乾糒。马江一帆风，山门顷刻至。一水慰溯洄，众山何嵬岿。斯游亦有缘，拾级从此始。万壑遍秋声，数家饶野思。松柏蔽天青，藤萝缠石翠。樵牧时或逢，猿鸟遥相避。百丈流泉飞，一声清磬坠。已到半山亭，有僧挂锡寄。揖客入禅房，席地蒲团位。我亦脚力疲，跏趺脱芒屣。老僧前致词，夕阳人影里。『请看摩崖碑，欲罢不能字。努力向前途，勿负初来志』！石瞪六千层，纵步忧颠踬。荡胸暮云升，刮面西风恣。更衣搆小亭，闻是王忠懿。峦嶂秀摩天，殿堂高矗地。听经喝水岩，礼佛涌泉寺。山僧问来由，高谭有清致。座上證菩提，佛前看舍利。亦有百岁僧，袈裟脱半臂。扪虱向斜阳，旁若无人意。山楼亦明净，开筵饭疏食。指点翠微间，大师驱山魅。独登屴崱峰，与天通謦颏。苍崖翠壁间，处处探幽邃。扫石读新诗，妙语中心醉！山鸟啄稻粱，池鱼争饼饵。月影入檐低，苔痕上阶积。山楼枕簟凉，疏钟扰清睡。胜游足千秋，客心空万累！归来有短吟，当作游山记。
南台记所见,清末民国初,许南英,是愁是病是寒欺，斜倚熏笼力不支。我若梦中传彩笔，好图一幅病西施。
自题梅花帐额,清末民国初,许南英,梦回书幌漏将残，曾与梅花耐岁寒。频唤山妻烹苦茗，一庭明月压阑干。
夜笛,清末民国初,许南英,弄残玉笛夜迢迢，又听虫声愈寂寥。绕径声飞风有韵，倚楼人去月无聊。落梅别调翻长短，折柳新歌记近遥。逸韵高低萦耳际，空阶默听到残宵。
秋柳 其一,清末民国初,许南英,梨花前度系吟魂，转盼秋光到玉门。匹马嘶残深碧色，乱鸦啼破淡黄痕。愁生横笛新歌管，梦绕衔杯万酒村。好与断肠人送别，当年张绪不堪论！
秋柳 其二,清末民国初,许南英,非关繁露与微霜，本是柔条护曲塘。眉样懒分新妇镜，梦魂冷系老渔箱。不闻弹指征唐士，空瘦腰围怨楚王。惆怅汴京花市好，双飞燕子寿安坊。
秋柳 其三,清末民国初,许南英,怯寒先著薄绵衣，竟与三春意态非。已似韦娘金缕尽，那堪苏小玉绳稀？楼台有客怜相望，燕雁凭君记代飞。一为停骖思往事，宦情、乡梦两相违！
秋柳 其四,清末民国初,许南英,自怜还是为君怜，镇日斜阳又淡烟！一片新秋明入画，几团乱絮薄成绵。数来眠起犹三度，阅尽炎凉又一年！独有桃花情意好，萧条相伴白堤边。
沪上雨夜,清末民国初,许南英,夜静雨初息，更阑烛未灰；乡园沧海外，移入梦中来。
沪上除夕,清末民国初,许南英,拨火围炉坐，今宵漏倍长；耐寒因守岁，拚醉复添浆。且喜灯花艳，旋听爆竹忙。叠笺呵冻笔，春帖写双行。
沪上元旦,清末民国初,许南英,笙歌黄歇浦，孤客此迎春！风雪停中道，烟花自隔邻。笑书「恭喜」字，自祝苦吟身。闻道垂杨柳，柔条解系人。
天津道中,清末民国初,许南英,拥梦驱车出，星河欲曙天；草光珠滴露，柳暗黛含烟。野鸟喧初日，寒驴吸冷泉。枯肠费搜索，入望酒帘悬。
菜仓夜宿,清末民国初,许南英,顾我如稊米，今宵宿菜仓。孤村临驿路，荒屋隔驴房。土锉添煤火，瓷盆爇酒香。帝城云树里，明日卸巾箱。
闻蔡绛卿司马令嗣县试前茅，书以志喜,清末民国初,许南英,一纸千金重，君家喜信闻。爱人能以德，有子必知文；入座芝兰味，摩空鸾鹤群。新硎初出试，拔队作前军。
都门清明日有感,清末民国初,许南英,细雨入清明，新烟出禁城。杏花天上梦，芳草客中情。九九寒威退，三三暖气生。墓田澎海外，拜扫忆诸兄！
闻陈卜五表弟秋试报罢，余亦春试罢归，书以志感,清末民国初,许南英,我望君诚切，君怀我更长。爱君如手足，误我是文章。转语聊相慰，何才那不偿？相期齐努力，鬓发未全苍！
甘蔤子,清末民国初,许南英,独抱美人姿，东风力不支。暂舒铺地影，羞放出栏枝。嫩脸餐霞重，清阴趁日移。绝非红豆子，亦自惹相思。
戏集香草笺句,清末民国初,许南英,汝纤我瘦不差池，对倚红阑不语时；十索十香空有恨，共君无事莫相思！
秋雨所期不至 其一,清末民国初,许南英,红丁旧酒香初透，绿甲新蔬味亦饶；期与山人同一醉，忽闻风雨断溪桥！
秋雨所期不至 其二,清末民国初,许南英,风声又挟雨声来，落叶空庭覆绿苔；一语丁宁篱下菊，有花且莫尽情开！
七夕遇雨,清末民国初,许南英,黑云驱雨疾如潮，转为神仙贺此宵。泻尽银河千顷水，不须乌鹊为填桥。
王泳翔自闻樨学舍告归，约以二日再来，及期不至 其一,清末民国初,许南英,听雨听风转费猜，河梁望绝又愁催；乡心已逐人归去，剩此诗肠日九回！
王泳翔自闻樨学舍告归，约以二日再来，及期不至 其二,清末民国初,许南英,愆期不至苦非常，慎勿先期语寄将！偏是谢娘经阅历，慇勤嘱咐与王郎。
为刘世抟茂才题并肩美人图 其一,清末民国初,许南英,管城遥送美人来，不爱桃花爱绿苔。漫说乔家双姊妹，是儿眷属本天台。
为刘世抟茂才题并肩美人图 其二,清末民国初,许南英,穷途空笑阮生狂，那识温柔是者乡。为彼难消清艳福，尽将情种属刘郎。
四时宫怨 其一,清末民国初,许南英,寂寂花时闭院门，空留莺语到黄昏！蓬莱阙下长相忆，梦寐荒唐亦感恩。
四时宫怨 其二,清末民国初,许南英,庭院沉沉昼漏长，轻阴树底咽啼莺；楼台深锁无人到，惟有葵花向日倾！
四时宫怨 其三,清末民国初,许南英,古槐永巷暮蝉愁，一叶相飞已报秋。莫上翠楼凭几望，当时七夕笑牵牛！
四时宫怨 其四,清末民国初,许南英,云树深深碧殿寒，金垆香烬漏声残；薰笼玉枕无颜色，常恐君王不忍看。
台湾竹枝词 其一,清末民国初,许南英,年年春色到瀛东，爆竹如雷贯耳中。镇日消寒惟有赌，一声「恭喜」万人同。
台湾竹枝词 其二,清末民国初,许南英,大南门外路三叉，二月游春笑语哗。桂子山头无数冢，纸钱飞上棠梨花。
台湾竹枝词 其三,清末民国初,许南英,春晚罗衫适体轻，买舟廿日渡安平。旌旗簇拥天妃过，茶果香花夹道迎。
台湾竹枝词 其四,清末民国初,许南英,佛头港里斗龙舟，挤拥行人到岸头。曾记昔年逢骤雨，仓皇红粉跌中流。
台湾竹枝词 其五,清末民国初,许南英,鲲鯓王入小西门，一月香烟不断温。回驾遍游城内外，下船时节已黄昏。
台湾竹枝词 其六,清末民国初,许南英,盂兰大会最闻名，鸡鸭豚鱼饭菜羹。一棒锣声初入耳，有人奋勇上孤棚。
台湾竹枝词 其七,清末民国初,许南英,佳期屈指到秋中，月饼团圆百印红。儿女鸠钱买瓜果，七层塔子火玲珑。
台湾竹枝词 其八,清末民国初,许南英,秋风策马出南郊，带得新诗马上敲。小住竹溪萧寺好，淋漓佳句壁中钞。
台湾竹枝词 其九,清末民国初,许南英,冬至家家作粉弹，儿童不睡到更阑。巧将糯米为龙凤，明日邻家共借看。
台湾竹枝词 其十,清末民国初,许南英,本来国宝自流通，每到年终妙手空；海外无台堪避债，大家看剧水仙宫。
题颜汀如画蛱蝶探花图,清末民国初,许南英,颜生写蝶夺神工，写到探花妙手空。笑尔头衔誇及第，温柔乡里也招风。
王泳翔纳宠，戏作催妆诗贺之 其一,清末民国初,许南英,苜蓿凋残豆蔻鲜，春风二月嫁人天。痴男原不移痴志，勉读召南第十篇。
王泳翔纳宠，戏作催妆诗贺之 其二,清末民国初,许南英,久为西席忽东床，礼分遥知叙桂堂。本是王郎渡桃叶，翻教桃叶渡王郎！
王泳翔纳宠，戏作催妆诗贺之 其三,清末民国初,许南英,频频顾影若无俦，八尺湘帘且下钩。秘却大乔无限恨，自移奁镜自梳头。
王泳翔纳宠，戏作催妆诗贺之 其四,清末民国初,许南英,钗头坠凤髻盘鸦，妆束今朝俨大家。对镜自怜还自喜，从郎细语索宫花。
王泳翔纳宠，戏作催妆诗贺之 其五,清末民国初,许南英,淡红衫子怯轻寒，彻尽琼浆烛未残。香草笺诗还记否？手拈衣带恣人看。
王泳翔纳宠，戏作催妆诗贺之 其六,清末民国初,许南英,巧思制出笔囊新，囊笔兼囊执笔人。漫向明窗书小楷，买丝劝汝绣针神！
自题笔囊 其一,清末民国初,许南英,钞书摹帖养疏慵，莫挫文坛未露锋。知是待开花五色，绮罗乡里梦重重。
自题笔囊 其二,清末民国初,许南英,直节虚心百鍊锋，此才仅受管城封。阿房空作藏娇地，似此轻恩负祖龙。
题梅花赠赵雄叔,清末民国初,许南英,新凉一院乱秋虫，墨汁初浓烛影红。乘兴偶为梅写照，梦中惊起赵师雄。
闻樨学舍即景,清末民国初,许南英,天然位置一诗寮，此景从来未易描。芳草平阶无用剪，好山入户不须招。新添门外一渠水，旧种窗阴百本蕉。独惜岁寒无雪意，梅花消瘦太无聊。
暮雨,清末民国初,许南英,薄暮雨霏霏，寒鸦几点归。尚留空外影，远浦度残晖。
寒夜起坐,清末民国初,许南英,萧条瘦菊英，尚耐西风冷。岂我不如花，未堪当此境？
有赠,清末民国初,许南英,失火人犹贺，多金嫂便危。男儿能自奋，安在有家为！
感时,清末民国初,许南英,此身无百年，此名足千古。嗟嗟时世人，役役何其苦！既已美田庐，亦复荣簪组。妻妾列鸳鸯，童仆豢狼虎。顾盼亦足豪，乡邻谁与偶？以此为盛名，其实亦何取！海上无金丹，肉皮囊易腐。功名富贵身，北邙一抔土？况是膝下儿，昏昏愚且鲁。有酒饮则狂，无书医不愈。生儿永令名，翻以玷父祖。人各有此忧，胡不以德补？
五妃墓 其一,清末民国初,许南英,海山无处窜天潢，果尔王亡妾亦亡。同日雉经完晚节，有星鱼贯照新昌。蘋蘩合附孤忠荐，碑碣犹留十字香。监国夫人坟在否？凄凉洲尾吊斜阳！
五妃墓 其二,清末民国初,许南英,伤心澎海竖降旗，誓死齐听绝命词。赤祚遗藩终草莽，朱家无地葬胭脂！天亡经、塽留孤岛，人似英皇泣九疑。凄绝万千新故鬼，月残听唱九池诗。
和郭士梯感怀原韵 其一,清末民国初,许南英,知我何如我自知，空山岁月任栖迟！江淹未老才如尽，李广无侯数本奇。相与交游初舞勺，纵谈身世每倾卮。可怜君亦如飞鸟，绕树回环未有枝！
和郭士梯感怀原韵 其二,清末民国初,许南英,本来名士不求知，疏懒如云出岫迟。人到忘贫无异富。诗能不俗便称奇。有才何必名登榜，无累依然酒满卮。试看东风花历乱，落红偏是最高枝！
暮春感怀，兼呈林致和孝廉、王泳翔茂才、陈卜五茂才诸友,清末民国初,许南英,谬为诸君许赏音，十年久不作诗淫。刀因斗利锋先挫，玉为藏光蕴愈深。白袷有痕寒士泪，绛纱无语美人心。生平无一堪人意，置酒床头且自斟。
秋日谒延平郡王祠,清末民国初,许南英,八月清秋秋皎洁，白帝初除三伏热。赤崁几处有专祠？独拜有明郑忠节！忠节起自闽南安，彬彬儒服亦儒冠。轴覆枢翻明鼎革，慨然我独为其难！干戈满地降旗遍，甲马楼船拚转战。苍穹有意眷孤忠，大海忽将荒岛见。茫茫瘴雨杂蛮烟，横海将军气万千。北望已无明社稷，东来独辟古山川。一鼓荷兰战则克，寓兵于农教稼穑。惟公具有大经纶，知道足兵先足食。几回旗鼓出鲲身，恢复中原志不伸。纪岛火光锁烈燄，天教海外死孤臣！回天只手嗟无术，天命有归神州一。二百馀年隶版图，英雄心事如天日。禦灾捍患护台阳，野老春秋奉瓣香。一自圣恩崇祀典，从来潜德有幽光。
客居杂兴 其一,清末民国初,许南英,拨闷离家去，离家闷转深。雨声秋瑟瑟，灯影夜沈沈！
客居杂兴 其二,清末民国初,许南英,乡思知多少，残檠半灭明。客居原寂寞，祗有夜虫声！
客居杂兴 其三,清末民国初,许南英,前溪三尺水，大雨忽滂沱。截竹教童试，沙汀涨几多？
客居杂兴 其四,清末民国初,许南英,夜雨真无赖，荼蘼尽落花。多情双粉蝶，留恋到残葩。
过二重溪,清末民国初,许南英,一村初过雨，野水尚回漩。桥断思通竹，林疏渐补烟。草光浮极浦，树色染遥天。归去前途静，高槐咽暮蝉。
征妇词,清末民国初,许南英,楼台三尺雪，关塞万程途。苦战寒如此，边衣接得无？
塞上曲,清末民国初,许南英,大纛朔风飘，将军杀气骄。纵鞭驱怒马，夺取玉龙标。
采莲曲,清末民国初,许南英,郎妾各西东，隔住莲花路！不及野鸳鸯，东西任来去。
荻花,清末民国初,许南英,一派浔阳半是愁，青天碧海夜痕秋。琵琶水上随风起，吹出江边尽白头。
杂兴 其一,清末民国初,许南英,天气初长日困人，近来诗稿懒誊真。偶思静作蝇头楷，用尽秋毫未入神。
杂兴 其二,清末民国初,许南英,案头书卷堪为友，篱角梅花即是春。笑说钱无如日落，行行连影不随身！
杂兴 其三,清末民国初,许南英,灯光射壁人留影，雨点敲窗鬼作声。裂破纸条吹灭火，暗帏欹枕到天明。
题许质珊墨兰,清末民国初,许南英,彼此同心本似兰，写兰当竹报平安。美人细认淋漓笔，笑向花前问质珊。
与陈子模、傅采若、张恺臣游梦蝶园，拜五妃墓；饮于竹溪寺，女校书四人与焉,清末民国初,许南英,下拜宁妃冢，闲游处士园。沿溪寻古寺，拂席布清尊。海外无名迹，空中有色根。桂山山下路，新月已黄昏。
雨夜不寐 其一,清末民国初,许南英,滴滴铜壶夜漏迟，碧阑干外雨如丝。竹床藤簟初无梦，红烛纱窗合有诗。菡萏出泥刚得水，茅茨补屋恰当时。小园花落知多少？明日呼童试一窥。
雨夜不寐 其二,清末民国初,许南英,更阑犹听响潇潇，天半雷声势转骄。煮茗白沙泉细沸，拾书红蜡烛频烧。三农待泽皆如愿，两地怀人共此宵。榻下嬴僮无挂碍，一眠安稳到明朝。
过旧游有感,清末民国初,许南英,分明旧事不堪论，咫尺天涯更断魂！流水落花空幻梦，青天碧海了无言。燕归巢冷留泥迹，凤去台空有月痕。翻是桃花情意好，似知崔护又过门。
偶成,清末民国初,许南英,眉尖眼角解温存，未必求凰曲动闻。赋就金门期一献，可能无负卓文君！
兰草,清末民国初,许南英,兰草湘中种，罡风一折寒。泪流三两副，思郁万千端。骨峭人应绝，情深鬼不单。小楼风雨急，红烛未烧残。
冬日游鹭岛榕林,清末民国初,许南英,久闻黄氏旧林皋，今日登临第一遭。海气万重天外画，江山一览客中豪。榕因送籁声偏永，鹤不惊寒啸愈高。自少能诗曾搁笔，不期从此再抽毫。
烟台道中 其一,清末民国初,许南英,破晓事晨征，冬山尚酣睡。偃蹇不胜寒，白云为之被。
烟台道中 其二,清末民国初,许南英,朔风捲地来，飞云连天积。日暮芝罘山，轮蹄一孤客。
烟台道中 其三,清末民国初,许南英,云积高于天，云消深于渊。蹇驴亦饥渴，忍冻吸冰泉。
太真 其一,清末民国初,许南英,舍身为遣六军行，掩面君王太不情！比翼鸟分连理折，负他有殿号「长生」！
太真 其二,清末民国初,许南英,无人山下葬真姬，不及征夫革裹尸。空费洗儿钱百万，生前酷爱禄山儿！
太真 其三,清末民国初,许南英,委地花钿了不存，马嵬坡下渺芳魂。如何道士传来语，尚有金钗达至尊？
被放出都,清末民国初,许南英,扪心自觉此心平，自古文章有定评。不信再来犹有望，依然两度未成名！计偕远道悲翁子，对策伤时笑贾生。甚欲邯郸寻梦去，人间无枕可通灵！
己丑在都，读吕汝修孝廉诗草，作此以当题词，并呈邱仙根诗伯 其一,清末民国初,许南英,奚囊万水又千山，策马高吟入九关。献赋友朋膺泰侣，论交风骨晋、唐间。云开遥指鹏腾翮，雾散先教豹见斑。我有「窥园留草」稿，读君佳句拟除删。
己丑在都，读吕汝修孝廉诗草，作此以当题词，并呈邱仙根诗伯 其二,清末民国初,许南英,尊酒论文幸识韩，燕京聚首倍欣欢。重瞻标格真名士，得读嫏嬛胜拜官。久以山中为乐土，更从海外筑骚坛。即今射策金门去，别有经纶露笔端。
挽吴湘玉 其一,清末民国初,许南英,病魔毕竟为情魔，一纸飞书唤奈何！顾我无言惟一笑，笑时恨比泪时多！
挽吴湘玉 其二,清末民国初,许南英,松鬓蓬蓬自苦辛，病来姊妹不相亲。一宵未了风尘债，强挽郎偎翠佩身！
挽吴湘玉 其三,清末民国初,许南英,空谷争传第一家，腰肢争柳貌争花。偶随仙子凌波去，辜负湘裙六幅纱！
挽吴湘玉 其四,清末民国初,许南英,枕屏无梦到潇湘，太息情长命不长！阿母错怜教不嫁，前身应是杜兰香！
挽吴湘玉 其五,清末民国初,许南英,卧病经旬怨转痴，罡风如剪断情丝！怜卿酷为荔支病，故筑香坟傍荔支。
挽吴湘玉 其六,清末民国初,许南英,回思旧事堪怜惜，巾扇钗裙一样深。卿似落花寒食节，春城无处不伤心！
申江旅次,清末民国初,许南英,晚来飞雪又重重，乱酌无巡兴转浓。拥被欲寻归去梦，冷魂飞不过吴淞！
申江即景,清末民国初,许南英,此景中原得未曾，楼台处处两三层。沿江无数垂杨绿，一树垂杨一盏灯。
吴淞夜泊,清末民国初,许南英,船向吴淞浅处行，楚人水调倚窗听。笛声吹落江心月，水上渔灯天上星。
通州舟次,清末民国初,许南英,轻舟一夜响潺潺，知过河流第几湾？晓起推篷窗外望，依然身在麦花间。
早起,清末民国初,许南英,起来不用报鸡筹，灯火微微焰未收。士女曾闻诗戒旦，乾坤独得气如秋。好花未醉先红靥，小鸟无愁已白头。分寸光阴宜护惜，将勤补拙励前修。
无题,清末民国初,许南英,几载阴资激厉功，窥臣有女在墙东。那知快婿求和靖，更有高人爱伯通。水是澄怀能印月，竹原劲节不妨风。冥冥仗尔氤氲使，颠倒因缘两不同！
歌儿名月宫者，以团扇索诗，作此应之 其一,清末民国初,许南英,不妨唤我作诗狂，吟到香奁句亦香。自比三郎多艳福，人间长得听「霓裳」。
歌儿名月宫者，以团扇索诗，作此应之 其二,清末民国初,许南英,吴头楚尾驻婵娟，管领春风二十年。何必东皇长作主，斯人斯扇两团圆。
和赵玲史除夕即事原韵 其一,清末民国初,许南英,风雪连天渐酿春，小园梅放一枝新。万千忙处抽身出，静里裁诗欲寄人。
和赵玲史除夕即事原韵 其二,清末民国初,许南英,竹窗初日鸟鸣辰，斜折诗筒得句新。我亦笑君多事甚，岁除无债又赊春。
题画梅纨扇赠李丽川司马,清末民国初,许南英,漫天风雪冻难支，酝酿梅花作意迟。怪煞天公不公道，春风偏是上南枝。
岁暮约王泳翔窥园饮酒,清末民国初,许南英,腊鼓频催岁欲阑，与君促膝强为欢。杯中有酒消愁易，海外无台避债难。贾岛尚馀诗可祭，冯驩那肯铗空弹？小园报道梅花放，约尔探春共倚栏。
林佑轩同年索画，时在台将有续弦之喜,清末民国初,许南英,可怜独客天涯住，著意看花已二年。闻道南枝好消息，从今不冷落逋仙。
邱仙根工部以诗索画梅，用其原韵应之。时仙根掌教崇文书院，而余辞蓬壶书院之聘 其一,清末民国初,许南英,讲学输君据上游，偷闲让我占林邱。一枝圜点淋漓笔，写作梅花澹墨浮。
邱仙根工部以诗索画梅，用其原韵应之。时仙根掌教崇文书院，而余辞蓬壶书院之聘 其二,清末民国初,许南英,索梅想欲梦同游，不怕林逋错老邱。一首新诗名士聘，分来半树暗香浮。
王泳翔索题秋海棠画扇,清末民国初,许南英,十年不赋闲花草，王子多情泥短吟。看画剧怜花薄命，怀人顿触我伤心。栏干屈曲烟犹重，帘幕低垂月未沈。夜奏通明重乞借，秋阴可否换春阴？
黄金台,清末民国初,许南英,一望蜃楼海市虚，残山剩水有樵渔。我来不见黄金址，为报燕昭一尺书。
有赠 其一,清末民国初,许南英,忽唱骊歌仆在门，别筵和泪强为吞。锦衾慰藉喁喁语，约后思前总断魂！
有赠 其二,清末民国初,许南英,衾裯昨夜不成欢，馀煖馀香上玉鞍。再莫为侬回首望，断云零雨小楼寒！
有赠 其三,清末民国初,许南英,猖狂性格带柔肠，铁剑瑶琴自束装。古道夕阳偷写照，丰神宜友亦宜郎。
有赠 其四,清末民国初,许南英,凭君去去忍淹留，多一分留一倍愁。闻道聪明多薄倖，如君是此性情不？
访菊,清末民国初,许南英,花事近重阳，高人日日忙。招邀三径外，问讯竹篱旁。是处吟秋色，谁家赋晚香？萧条休傲我，诗兴倍堪偿。
品菊,清末民国初,许南英,秋色漫相争，霜花种种呈。如人甘澹泊，等我费详评。傲骨谁堪瘦？孤芳孰最清？何当邀赏识，老圃冠群英！
供菊,清末民国初,许南英,小径纵遨游，黄花品孰俦？摘来金盏艳，坐列玉瓶秋。寄意篱垣角，钟情几案头。一枝聊自适，相对景偏幽。
送王泳翔屏山访友,清末民国初,许南英,名山有佳友，相得每相从。古木斜阳挂，迷津野老逢。桥荒惊积雨，径尽见层峰。好是巴山雨，添君夜话浓。
窥园漫兴 其一,清末民国初,许南英,就花缺处补茅庐，拟似衡门泌水居。幽径半村还半郭，小窗宜画亦宜书。阶前生意裁红药，篱外秋光种绿蔬。除却搢绅官气习，秀才风味忆当初。
窥园漫兴 其二,清末民国初,许南英,秋风石径长苍苔，久与衙官谢往来。天上时时云狗幻，人间处处火牛催。豫章旧榻无徐稚，易水荒台吊郭隗。笑尔枢曹闲散吏，不当官去愧无才！
窥园漫兴 其三,清末民国初,许南英,天生傲骨自嶙峋，不合时宜只合贫。容我读书皆造化，课人艺圃亦经纶。云雨翻覆一双手，冰雪消磨七尺身。不信驽骀鞭不起，也曾驰骋九京尘。
窥园漫兴 其四,清末民国初,许南英,相逢俱是济时贤，愧我无能著祖鞭。厚禄故人无一字，措资散吏又三年。杜陵老屋秋风破，庾亮高楼夜月圆。兰秀菊芳长误我，酒酣频唤奈何天。
题画梅，赠陈焕耀,清末民国初,许南英,斜风料峭到冬初，爱种梅花手自锄。踯躅荒园犹有恨，荆榛满地未芟除！
和祁阳陈仲英观察感时示诸将原韵 其一,清末民国初,许南英,茫茫谁是济川舟，费杀筹边设戍楼！已撤屏藩资广岛，那堪保障督并州！如斯纵敌成骑虎，遂使蹊田竟夺牛！半世紫光名相业，一朝断送海东头！
和祁阳陈仲英观察感时示诸将原韵 其二,清末民国初,许南英,潜移兵祸海之东，炮火澎瀛杀气红。大帅易旗能禦敌，平民制梃愿从戎。岳家军信山难撼，宋室金输库已穷。有诏班师臣不奉，圣明亦谅此愚衷！
和祁阳陈仲英观察感时示诸将原韵 其三,清末民国初,许南英,妖氛才息十三年，烽火东溟又起烟。秦帝有心收党郡，鲁人无计返汶田！从今梓里非吾土，何处桃源别有天？欲隐枢曹为散吏，宦囊萧索转凄然！
和祁阳陈仲英观察感时示诸将原韵 其四,清末民国初,许南英,难挥退日鲁阳戈，除是神鲸再跃波。望岁有谁趋免胄？求援终属倒持阿！牢羊已失成蛮触，市虎纷传幻战和。一局残棋浑未定，甲兵何日洗天河？
吊吴季篯参谋 其二,清末民国初,许南英,北望彰城吊季篯，离奇火色与鸢肩。死犹仗剑为雄鬼，生亦工诗作浪仙。遗恨千秋师退次，招魂一恸子来前！赤豹白龙扶翠辇，灵旗来往海中天。
防匪 其一,清末民国初,许南英,匹马驰驱出北门，书生惭愧不能军！夷吾自创连乡法，龚遂空传谕贼文。城社已遭孤鼠毒，溪山竟聚犬羊群！兴戎伏莽营三窟，隔岸人家尽贼氛。
防匪 其二,清末民国初,许南英,赤子潢池敢弄兵，梗顽竟自外生成。杀人坛作雈苻盗，命将何劳细柳营！白水漈头屯野垒，乌山崙上听残更。荷戈禦贼皆农父，太息犁锄尽息耕！
防匪 其三,清末民国初,许南英,练军小队驻南庄，号召团丁遍四乡。从我袒衣周太尉，望君免冑沈诸梁。忍闻中泽鸣鸿雁？那肯深山放虎狼！剿抚兼施操胜算，管教争献夜郎王。
防匪 其四,清末民国初,许南英,号令遥传上将坛，书生独任斩楼兰。群酋自恃秦关险，诸将争歌蜀道难。羊叔鸩人心不毒，鱄诸刺客剑犹寒。健儿越岭如飞鸟，掷献头颅血未乾。
防匪 其五,清末民国初,许南英,挥军直捣甲山埔，乱石围营虎负嵎。乌合纷飞巢破碎，羊肠曲折路崎岖。操刀聊试从戎事，传檄先安胁从徒。从此南人长不反，望尘乡老拜征途。
防匪 其六,清末民国初,许南英,鸡犬桑麻付劫灰，流离琐尾怯归来。仓箱有粟鸟争啄，篱落无人门自开。避地偶随亲友去，隔溪潜约女儿回。斯民忧乐诚吾事，满目凄凉亦可哀。
和哭盦道人易实甫观察台舟感怀原韵 其一,清末民国初,许南英,两洋无水济枯鱼，妄诞纷传鬼一车。愿渡长江追士雅，那堪秋雨病相如！谁偕秦伯无衣赋，犹作颜公乞米书。傀儡登场己作戏，暗中任彼线提予！
和哭盦道人易实甫观察台舟感怀原韵 其二,清末民国初,许南英,悲笳隐隐月当窗，黄鸟哀鸣去此邦。漫道分龙渡东海，竟无苏鲋决西江。干戈满地孤城险，波浪兼天巨舰撞。羡杀馀姚吴季子，星旗队里换云幢。
和哭盦道人易实甫观察台舟感怀原韵 其三,清末民国初,许南英,东征果尔缺戕锜，将士南来力不支。新郑掔羊降楚子，临洮牧马许胡儿！丈夫意气千金重，壮士恩仇一剑知。心铁磨馀磨鼻盾，指挥子弟守城陴。
和哭盦道人易实甫观察台舟感怀原韵 其四,清末民国初,许南英,投鞭快语听苻坚，将帅韬钤祗望天。教战卫公空好鹤，思乡蜀帝共啼鹃。成蛇始信难添足，群蚁如何不慕膻！半壁东南留半壁，馀生效死亦时贤。
番社防匪偶成 其一,清末民国初,许南英,深林日出晓烟消，过一重溪是菜寮。拔马、锡猴番社路，槟榔树下绿芭蕉。
番社防匪偶成 其二,清末民国初,许南英,笋舆初过木冈山，百丈悬崖步步艰。遥指南庄深树里，沿溪路转十三湾。
番社防匪偶成 其三,清末民国初,许南英,老农健步苦相邀，鸡黍田家野味饶。歇马万山苍翠里，人烟密处半平桥。
番社防匪偶成 其四,清末民国初,许南英,乌山顶上有人家，少妇茅檐擘苧麻。黑齿红唇蝉鬓整，满头乱插瑞香花。
番社防匪偶成 其五,清末民国初,许南英,竹筒高架翠微巅，凿石穿云自引泉。乞火烧柴消溽暑，一杯清茗泡香橼。
番社防匪偶成 其六,清末民国初,许南英,葛衣草帽两芒鞋，过大乌山淡水溪。零落村庄兵燹后，贼巢无复八张犁。
为友人题五更待漏图 其一,清末民国初,许南英,圣节王春待早朝，禦寒裘帽换金貂。微臣一体覃恩被，愿献春台玉灼调。
为友人题五更待漏图 其二,清末民国初,许南英,铜龙滴漏夜迢迢，阊阖门高雪未消。青琐朝班臣待阙，官奴红烛烬三条。
题画梅，赠陈岳生,清末民国初,许南英,同是天涯沦落人，那堪重忆故山春！客中况是匆匆别，别后看花亦怆神。
乙未秋日游丁家絜园 其一,清末民国初,许南英,罡风送客到三阳，揭邑于吾是故乡。恸哭谁人怜阮籍？钓游无地隐严光！欲寻吕祖邯郸道，竟入裴公绿野堂。红蓼白芦围水阁，伊人宛在水中央！
乙未秋日游丁家絜园 其二,清末民国初,许南英,楼台亭馆尚依然，冷落繁华二十年。主是令威难化鹤，客真杜宇欲成鹃。一畦寒菜锄斜日，半亩残荷锁淡烟。不负仲宣楼上望，瓣香低首拜湘贤。
乙未秋日游丁家絜园 其三,清末民国初,许南英,湖山原欲小勾留，无奈愁人倍有愁。非是陶潜能卜宅，剧怜宋玉善悲秋。功名险作焚身象，眷属浑如不系舟。眼底沧桑无限感，西风不忍再登楼。
题林云臣还来就菊花小照,清末民国初,许南英,逋仙本是梅之婿，竟效陶潜爱菊花。我展斯图秋兴起，归来欲赋已无家。
题蔡得路司马北堂承欢图,清末民国初,许南英,孝弟皆天性，披图自有真。荆田欣爱日，萱国庆长春。燕喜诗歌鲁，乌私表欲陈。触予游子恨，风木倍思亲！
冬日客居鮀浦，吴献堂过访,清末民国初,许南英,此地原羁旅，逢君是故人。有缘如梦寐，无病各吟呻。酒热人先醉，灯寒我已贫。沧桑家国泪，相对一沾巾！
自题画梅,清末民国初,许南英,四邻爆竹自喧哗，岁晚寒生旅客家。闹里抽身无俗事，自和墨水写梅花。
寄台南诸友 其二,清末民国初,许南英,忆昔筹防局，乡人义愤同。黔驴齐奏技，桀狗尽居功！含璧怜馀子，收棋误乃公！幽冤千载后，谁为表初衷？
喜赖敬熙至潮州,清末民国初,许南英,未来曾有约，常恐不如期。有客悬徐榻，劳君下董帷。养亲原笔砚，报国此须眉。我幸居相近，停车好问奇。
台感,清末民国初,许南英,居台二百载，九叶始敷荣。自处贫非病，相传笔代耕。问天何罪戾？误我是功名。一掬思乡泪，松楸弃祖茔！
题画梅，赠宗人穆堂同年,清末民国初,许南英,金石图书付劫灰，那堪问讯故园梅？怜渠傲骨嶙峋甚，犹自含香海外来。
台局之变，台北郭茂才会川仗义与抗，所谋不遂，闻其来鹭江虎溪岩祝发为僧矣；感而作此,清末民国初,许南英,破尽家山剩此身，苍天厄我作劳人！几茎发甚千斤重，尚有风尘未了因。
赠陈省三观察、雨三鹾尹昆仲,清末民国初,许南英,浮家寄鮀浦，独客入羊城。地已牛皮弃，人馀虎口生。壮心销烈士，悲泪洒新亭！末路谁相顾，元方两弟兄。
和宗人秋河四首 其一,清末民国初,许南英,容易秋风又一年，浮生如梦事如烟！此身局蹐留天地，小劫沧桑幻海田。日刻驹光销壮志，雪泥鸿爪恍前缘。鄙人笔砚都灰烬，竟为新诗触绪牵。
和宗人秋河四首 其二,清末民国初,许南英,亭院新秋爱嫩凉，玉缸花扑酒初香。客来赤道三千里，座列金钗十二行。清福合宜居此地，好山竟是胜吾乡。穷途顿触流离眼，瘦菊疏篱自夕阳。
和宗人秋河四首 其三,清末民国初,许南英,薄醉应难再举杯，参横斗转赋归来。流萤远树犹开火，怒马轻轺小忽雷。主是陈遵劳缱绻，客同阮籍尚低徊。萍踪聚散浑无定，如此相逢有几回？
和宗人秋河四首 其四,清末民国初,许南英,男儿四海皆兄弟，况是高阳一派亲。避地自怜非海客，问天未许作闲人。苦无媚骨能谐俗，惟有刚肠但率真。强策驽骀还有力，重来驰骋九京尘。
丙申九月初三日有感,清末民国初,许南英,凉秋又是月初三，往事回思祇自惭！汉代衣冠遗族恨，顺昌旗帜老生谈！血枯魂化伤春鸟，茧破丝缠未死蚕。今日飘零游绝国，海天东望哭台南！
秋河再宴也是园倒叠前韵 其一,清末民国初,许南英,主人邀再饮，几榻净无尘。日涉陶元亮，风流贺季真。群公皆韵友，独我是劳人。犹忆兰亭会，诸王半是亲。
秋河再宴也是园倒叠前韵 其二,清末民国初,许南英,当筵无俗客，宾主共徘徊。帘影入纤月，车声响薄雷。武陵偕子隐，函谷有人来。有酒无佳句，余才负酒杯。
秋河再宴也是园倒叠前韵 其三,清末民国初,许南英,风景重阳近，楼头望故乡！冷蝉终乏韵，断雁恨分行。绿竹留高节，黄花爱晚香。羡君风雅士，不比世炎凉。
秋河再宴也是园倒叠前韵 其四,清末民国初,许南英,岂特宗潢谊，尤深翰墨缘。骐骝嘶冀北，鸾鹤下芝田。晶榻留花气，银铛沸茗烟。归来清不寐，铜漏夜如年。
题云龙图 其一,清末民国初,许南英,神龙天表露端倪，亿万苍生望眼迷。尽道风云隆际会，扫清东海恶鲸鲵！
题云龙图 其二,清末民国初,许南英,谁知首见尾终藏，蛟蜃依然肄獗猖。再不飞腾神变化，海氛何止两重洋！
读邱菽园观察咏红楼梦中人诗册 其一,清末民国初,许南英,班薰宋艳萃奚囊，吟到红楼独擅场！幻境别开诗世界，春兰秋菊有评章。
读邱菽园观察咏红楼梦中人诗册 其二,清末民国初,许南英,笔墨原参造化功，洛妃巫女赋同工！香魂若听菽园唱，妒杀怡红与悼红。
读邱菽园观察咏红楼梦中人诗册 其三,清末民国初,许南英,红颜薄命寻常事，感慨如君旷代深。搔首问天无补恨，凤鸾飘泊有知音。
读邱菽园观察咏红楼梦中人诗册 其四,清末民国初,许南英,忏除结习老头陀，读罢新诗又障魔。凉雨客窗灯似豆，风来如听佩环过。
邱菽园观察招宴南洲第一楼分韵，得一字,清末民国初,许南英,菽园豪情谁与匹？飞笺柬我如羽疾。画楼高处矗南天，酒香花香交泛溢。谁识花香与酒香，酝酿主人一枝笔？管弦声里雅征吟，好句如珠冲口出。骚坛健将肃精神，静听主人宣令毕。各拈一韵成一诗，不拘体格五七律。毗舍耶客本粗才，忽闻斯言惴惴慄。自从小劫历红羊，身似孤臣遭屏黜。犹如巢破乱飞蜂，依草附花难酿蜜。落拓江湖杜牧之，忏除结习王摩诘。主人爱才如爱命，不因穷通与得失。令我挥笔写牢骚，赏识风尘引入室。海天诚不负斯游，得与群贤谈促膝。异时分手各西东，不知斯会复何日？雪泥鸿爪是因缘，我为拈毫纪其实。时在光绪丙申年，仲冬十一月初一。
送邱菽园观察回海澄 其一,清末民国初,许南英,一刺来投万里奔，主人先我返丘园。几囊束笋新诗卷，双袖酬花旧酒痕。冀北乍欣逢伯乐，汝南翻怅别陈遵！穷途作客真无奈，多少心胸未敢言。
送邱菽园观察回海澄 其二,清末民国初,许南英,多少心胸未敢言，星洲何处是龙门？功名阨我终安命，笔墨逢君亦感恩。别酒忍添游子恨，灵旗长护大夫魂！明年春水漳江绿，为我呼童一启轩。
新嘉坡竹枝词 其一,清末民国初,许南英,海山雄镇水之涯，商贾云屯十万家。三岛千洲人萃处，此坡合好号「新嘉」。
新嘉坡竹枝词 其二,清末民国初,许南英,傍晚齐辉万点灯，牛车水里闹奔腾。笙歌一派闻天乐，人在高楼第几层？
新嘉坡竹枝词 其三,清末民国初,许南英,觞咏楼头泛綵觞，团花簇锦绕珠娘。夜光杯尽兰池酒，白牡丹花变澹红。
新嘉坡竹枝词 其四,清末民国初,许南英,女儿装束学男儿，变格文章夺目奇。可是酒阑人静后，衾裯始得辨雄雌。
新嘉坡竹枝词 其五,清末民国初,许南英,花布红衫浅绿裈，鞋拖鸭舌步温存。金刚钻石簪螺髻，不著胭脂也断魂。
新嘉坡竹枝词 其六,清末民国初,许南英,乘凉踏月打毬场，细草如茵坐阿娘。酒果横陈拚一醉，恣人看煞野鸳鸯。
述怀,清末民国初,许南英,独客已无家，客中重作客。鮀江已他乡，他乡复行役！五月入羊城，酷暑汗流额。岭南烟瘴地，况是炎威迫。西人重卫生，先事防疹疫。英属新嘉坡，因之禁海舶。来者尚有人，往者已绝迹。令我心如焚，进退殊躅踯。赖有贤主人，早晚相慰籍。时为驾桐艇，相与醉花席。转瞬忽新秋，珠江珠露白。泛海七洲洋，船唇浪花拍。水程八日馀，寝馈蛟龙宅。壮哉此行游，岂曰行蛮貊！入世虽无缘，反躬惟自责。悔不学逢迎，况有孤高癖！倦鸟不知还，毋乃太局蹐。且勿随人忙，偷闲过除夕。
廖内 其一,清末民国初,许南英,福坡对面是潮坡，来往扁舟似掷梭。放著青山闲不住，人家都傍水边多。
廖内 其二,清末民国初,许南英,云水生涯让老渔，夕阳欲下晚潮初。布帆小艇冲风出，随意沿溪去打鱼。
曼谷 其一,清末民国初,许南英,暹江江水远连天，江畔家家系渡船。泛宅浮家成海市，夜潮来往枕函边。
曼谷 其二,清末民国初,许南英,居人多是水为乡，落日江边浴晚凉。丱角儿童轻似鸟，飞身凫渡水中央。
曼谷 其三,清末民国初,许南英,不曾携得丹青笔，遍写杨妃出浴图。露袒当胸坟起处，鸡头新剥不如酥。
曼谷 其四,清末民国初,许南英,乘凉隐坐小轮舟，鼓浪随波爱晚游。见惯中华难见物，美人双乳野僧头。
秋河贻梅花画册，诗以谢之 其一,清末民国初,许南英,学书愧不学专家，倒倒颠颠作蚓蛇。忽悟南村老学究，糊涂圈点似梅花。
秋河贻梅花画册，诗以谢之 其二,清末民国初,许南英,浮生佛说是因缘，酷爱梅花已十年。正眼法门无处觅，头陀妄證野狐禅。
秋河贻梅花画册，诗以谢之 其三,清末民国初,许南英,不辨香魂与墨魂，春风随我返中原。他时按谱临摹处，便忆星洲也是园。
秋河贻梅花画册，诗以谢之 其四,清末民国初,许南英,分得罗浮百幅披，也同香草美人贻。江南陆凯输慷慨，驿使相逢仅一枝。
偶成 其一,清末民国初,许南英,南唐一阕破家山，落拓江湖作散闲。羁客尚羞弹剑铗，寡兄遥劝唱刀环。才如误我狂成癖，酒易欺人醉上颜。对镜忽惊双鬓影，青丝已露数茎斑！
偶成 其二,清末民国初,许南英,波涛西望海漫漫，王粲楼头独倚栏！爱我尚留权小住，住人翻觉是无端。儒生薄福为行客，俗子多金类长官。坎壈自怜还自解，无求顿觉地天宽。
游暹罗佛寺,清末民国初,许南英,入境宜从俗，随缘到上方。钟声度隔海，殿角挂斜阳。偏袒僧人服，蓬头蛮女妆。讹传拜三宝，丈六大空王。
岁除日得家书,清末民国初,许南英,腊鼓催声急，惊心又岁除。酒添游子恨，春入老兄书。身世浮萍似，家山劫火馀！辽东还白帽，明日愧华裾！
和吴质钦司马原韵,清末民国初,许南英,铁马金戈忆旧游，相逢又在海西头。时当危局书无补，主有深恩剑未酬。季札才堪当使命，少陵诗半寄离忧。家山极目云烟里，太息东南海外洲！
和秋河送行原韵,清末民国初,许南英,炎海深无极，如君送我情。海水碾飞轮，如君送我行。我本林泉癖，无意谒帝京。胡天苦相厄，鲸鲵肆东瀛！谁呼仓葛死？孰谅伯夷清？家山怅已矣，避地偕寡兄。漂摇无定处，遑计身外名？主人勉相勖，酌我以巨觥。劝我贾馀勇，莫负寸心盟！慷慨赠多金，策厉奋前程。为贫为禄仕，听鼓五羊城。努力还自爱，勿堕我家声！我爱我秋河，才迅如律令。新诗压行李，读罢心为倾。搔首问青天，天高月正明。欲别转无言，感愧心交萦。
也是园席上和梦盦,清末民国初,许南英,别筵复为一天赊，秋士当筵奏铁琶。君似有人传綵笔，天犹厄我滞乌纱。腼然面目羞明镜，仓卒行踪逐远槎。强欲成诗浑未就，酒酣耳热眼生花。
也是园即席留别 其一,清末民国初,许南英,竹林张祖饯，宾主一家亲。此会苔岑共，相看面目真。浮云闲似我，小雨苦留人。报道行期改，多游一日春。
也是园即席留别 其二,清末民国初,许南英,聚散原无定，相看唤奈何。酒因衰病减，诗为别离多。心版盟高谊，头衔寄末曹。他年桑梓会，胜事话星坡。
陈子承司马嘱题梅花图，为其节母郑太宜人写照,清末民国初,许南英,数点梅花傲冰雪，古干虬枝能屈铁。斯图莫作等闲看，原为斯人表苦节！呜呼苦节天亦哀，风霜历尽春阳回。试看梅子非凡品，尽是和羹调鼎才。
题王泳翔玉照,清末民国初,许南英,天地不仁刍狗虐，水火风雷开橐钥。船坚炮利誇富强，渺兹毛锥弱又弱！典谟训诰古鸿文，科目文章今鸩毒！不任吾用中书君，我将并砚一齐焚。浪说铭勋铸铜柱，羞谈射策入金门！忆自秦、汉、唐、宋、元、明全盛日，其间文人几辈出？高文大册称作家，无补斯民于万一！不图天壤此王郎，双目炯炯有奇光。掷笔尚思空外去，不知海国已沧桑！我辈何辜当其际，云散风流如隔世？方期永结苔岑交，岂料远违金石契！披图令我思故人，鮀江之畔、鹭江滨！知君欲写别离况，每一拈毫便怆神。天涯旧友知多少，天忌斯文天不吊！滔滔皆是我同群，大笔如椽饥莫疗。吁嗟乎，大笔如椽饥莫疗，请尔张琴变新调！
题家漱六司马玉照,清末民国初,许南英,容润而庄，神清而净。果力精心，讷言敏行！麟子凤雏，惟家之庆。岂无他人，不如我同姓！
赠漱六 其一,清末民国初,许南英,古来知己本难逢，犹记榕江乙未冬。一见似曾相识久，订交更喜是同宗。
赠漱六 其二,清末民国初,许南英,疑是三年结夙因，香江江畔鹭江滨。秋风同醉申江酒，逆旅相依分外亲。
赠漱六 其三,清末民国初,许南英,覆雨翻云世态奇，红灯绿酒尽相知！论交君似云林画，澹远多情实可师。
赠漱六 其四,清末民国初,许南英,我亦难为入世情，爱君心迹是双清。新诗当作金兰谱，何必红笺署铁盟。
秋思,清末民国初,许南英,出门惘惘有谁亲，到处溪山是主人。诗思复因秋后起，世情还觉梦中真。晨星夜月伤行色，北马南船历瘦身。我似散仙遭小劫，罡风再谪坠凡尘。
村居,清末民国初,许南英,卜筑村居傍水隈，空庭积雨绣青苔。浑如挂锡僧初到，时有求书客沓来。小艇曲从芦苇入，疏篱又见菊花开。乡邻争讯家山事，螳臂区区实不才。
题画梅，赠王泳翔,清末民国初,许南英,少时曾听梅花曲，明月寒窗拥翠轩。为我再弹三叠弄，不知斯会复何年！
为王伯嵩题画梅,清末民国初,许南英,姑射仙人冰雪姿，天真熳烂蝶蜂痴。我爱罗浮山下住，寒花长赏未开时。
夜坐,清末民国初,许南英,槐叶萧萧下，西风屋上行。一灯摇鬼影，四壁噤虫声。骨瘦重衾冷，心烦百虑萦。跏趺长兀坐，衲子證前生。
题画梅，赠同年柯玉庭铨部,清末民国初,许南英,同是慈恩塔下人，君真仙吏我风尘！相逢一别罗浮去，重寄梅花祝好春。
咏盆里水仙,清末民国初,许南英,不随桃李斗襛华，一勺清泉养绿芽。几度春风深酝酿，托根无地亦开花。
咏瓶里梅花,清末民国初,许南英,孤高漫说占春魁，合与松筠隶散材。可是罗浮无处著，缘何尔亦下山来？
同乡杨晴帆通守见贻问鹂诗钞，奉呈二首 其一,清末民国初,许南英,丽句清词拱璧珍，枌榆又见老诗人。穷愁不作牢骚语，温厚偏钟矍铄身。宗派诚斋真后起，宦游玉局是前因。少时我有留删草，太息沧桑付劫尘！
同乡杨晴帆通守见贻问鹂诗钞，奉呈二首 其二,清末民国初,许南英,听鼓同官滞五羊，岿然一叟鲁灵光！人经磨折多奇寿，诗信推敲有别肠。镂刻定寻安邑枣，披吟合试海南香。使君清白囊如洗，料理新诗入宦囊。
寄怀陈卜五,清末民国初,许南英,元龙湖海一豪人，落拓名场十二春！鬓发不因愁困白，肝肠翻觉乱离真。如君抱道兼夷、惠，与我关情异越、秦。病鹤梳翎待云路，搔头漫脱腐儒巾！
寄怀陈岳生,清末民国初,许南英,避世佯狂听楚歌，茫茫拂意事偏多！头颅自许知音斫，笔墨甘为错爱磨。名器至今成网罟，米薪计日费张罗！依刘漫说非长策，寒甚其如范叔何！
寄怀林致和,清末民国初,许南英,才人不偶亦寻常，况是诸难历备尝。乌鸟私情依老父，杜鹃馀泪哭慈娘。一钱不值登科记，数口交萦续命汤。转语告君希自爱，江山终古属文章。
寄怀王泳翔,清末民国初,许南英,萋萋芳草怨王孙，三叠梅花总断魂！拔剑痴男真倜宕，调弦素女解温存。已无别墅伤摩诘，况复登楼学仲宣。一样沧桑遭小劫，闻君今有小桃源！
七夕 其一,清末民国初,许南英,隔邻瓜果闹笙歌，儿女新妆斗绮罗。我亦随人清不寐，独移冰簟望秋河。
七夕 其二,清末民国初,许南英,一年一度会新秋，尘世夫妻已白头！信是神仙长不老，束薪翻为咏绸缪？
七夕 其三,清末民国初,许南英,巧处何曾得便宜，为他压线弄机丝。起居八座多庸福，乞巧何如去买痴！
为杨海帆同年作梅花并题,清末民国初,许南英,水边篱落自横斜，料得南枝已著花。欲作师雄酣一梦，冷魂归去已无家！
牡丹,清末民国初,许南英,春色随年至，书窗独养花。移根如槁木，得气茁新芽。富贵行吾素，风尘惜物华。敢同姚魏种，黄紫斗豪奢？
菊花,清末民国初,许南英,秋光还未老，度腊复迎年。风骨寒逾瘦，霜花傲亦圆。冷魂三径渺，晚节一枝妍。惭愧陶彭泽，归来未有田！
贺长沙杨庆荃广文腊月二十八日五十初度 其一,清末民国初,许南英,拟祭诗坛学浪仙，欣闻楚客祝遐年。兴来笔墨多风雅，老去情怀倍缈绵。晚岁松筠如此健，古湘兰芷不胜妍！图开百寿才过半，腊尽春回又焕然。
贺长沙杨庆荃广文腊月二十八日五十初度 其二,清末民国初,许南英,须眉合是玉堂仙，落拓风尘五十年。不向名场争位置，每逢情种亦缠绵。萍踪偶亦江干聚，梅信原从雪后妍。预祝延龄诗当酒，博君开口一嫣然。
牡丹，和吴献堂先生见赠原韵,清末民国初,许南英,莫恃繁华富贵胎，已离故土出山来。瓦盆专仗栽培力，好趁春风次第开。
送家兄梓修回台,清末民国初,许南英,西风路渺雁声长，一声声断水云乡。白云垂天波浪阔，鸿雁分飞各一方！回翔无依在云表，老雁饥鸣雏雁小！天边塞下稻粱肥，尚有空巢悬树杪。旧时鸿雁是同巢，双宿双飞不忍抛。彼鸟多情犹惜别，况君与我是同胞！
己亥春日感兴 其一,清末民国初,许南英,栖迟谪宦此羊城，一醉屠酥百感生。太息家山会历劫，敢云宇宙是无情！呼天恸哭周仓葛，问卜牢骚楚屈平！门外笙歌春意闹，让人五岭看花明！
己亥春日感兴 其二,清末民国初,许南英,紫荆花发草堂前，燕子双飞二月天。昆季同怀分异域，乡邻一别已三年！伤心狐鼠凭城社，转瞬沧桑变海田！最是清明惆怅甚，松楸墓道草生烟！
己亥春日感兴 其三,清末民国初,许南英,白纸成灰恨未灰，羁人无计上坟来。郊原野火烧芳草，磴道春风长绿苔。一族愿期兄弟好，九原亦谅子孙呆。青葱白面家乡味，独上佗山奠酒杯。
己亥春日感兴 其四,清末民国初,许南英,琴歌酒赋竹溪西，香火情缘證菩提。旧址依稀蝴蝶梦，荒祠寥落杜鹃啼。咏觞胜会春风歇，贞节孤坟宿草迷。万壑松堂僧在否，何人再读壁间题？
己亥春日感兴 其五,清末民国初,许南英,论交何止一元龙，赵盾能令日爱冬。季札出游风落落，文通赋别恨重重。青衫有泪穷罗隐，黄绢多才老蔡邕。八百水程浑不见，乌头马角倘能逢。
己亥春日感兴 其六,清末民国初,许南英,南船北马走风尘，剩此沙场未死身。劲草疾风知气节，寒花晴雪见精神。干戈满地无边将，波浪兼天有故人。遥忆延平祠宇下，古梅摇落不胜春！
己亥春日感兴 其七,清末民国初,许南英,雄心尽付水东流，莽莽河山抱杞忧。宰相经纶挥麈尾，将军事业换羊头！屏藩谁复维危局，带砺何堪失上游？依旧文章官样派，尚云圣主是怀柔！
己亥春日感兴 其八,清末民国初,许南英,苍天何事假强胡，不战甚于一战输。十万控弦屯北鄙，一书传檄失东隅！江河复报黄流决，庚癸频闻赤旱呼。有笔未能如郑侠，尽将民隐绘成图。
己亥春日感兴 其九,清末民国初,许南英,膝下牵衣小弟昆，如余鲁钝乏灵根！甫从襁褓怀中出，况在干戈队里奔。不舞恐为羊祜鹤，无才或是景升豚。但教不遇流离苦，混迹渔樵亦感恩！
己亥春日感兴 其十,清末民国初,许南英,凤泊鸾飘唤奈何，乡心新岁发悲歌。官能免俗无须大，诗到堪传不在多。洛水神妃贻玉佩，湘江帝子鼓云和。相怜复有邱工部，唤起花神带醉哦。
题纨扇梅花应高簨琴观察,清末民国初,许南英,相别已经年，快睹春风面。空山有冷香，深情托纨扇。
妙高台,清末民国初,许南英,空山落叶无人径，独访先生胜迹来。南渡莺花三月梦，白云流水绕高台。
赠陈子模明府 其一,清末民国初,许南英,无家一例走风尘，容易相逢粤海滨！幸有陈蕃能爱客，不妨王粲暂依人。风骚不忍回头问，霜雪频惊入鬓新！后会何期难预定，典衣估酒莫辞贫。
赠陈子模明府 其二,清末民国初,许南英,拔剑当筵斫地歌，万方多难奈时何！山云未作崇朝雨，海水翻生鼓浪波。士会游秦殷赠策，宣尼望鲁怅无柯！相看莫下新亭泪，买棹端阳泛白鹅。
题画梅，赠汪杏泉,清末民国初,许南英,一枝又占故园春，犹是天公雨露仁。剩有延平祠入梦，已无花下咏花人！
重过桃都，赠家子荣子明昆季 其一,清末民国初,许南英,认得桃都路，桃花夹岸开。二分春恰好，一棹客重来。树木新村抱，风尘老态催。有情如此水，绿涨自潆洄。
重过桃都，赠家子荣子明昆季 其二,清末民国初,许南英,汲取新泉至，红垆自煮茶。主人能爱客，稚子解呼爷。近水宜栽竹，锄园好艺花。故乡浑不见，即此当归家。
重过桃都，赠家子荣子明昆季 其三,清末民国初,许南英,回忆流离日，全家寄主人。穷途逢侠客，避地作遗民。衣食犹多累，功名未了因。挂冠如有日，就此卜芳邻。
重过桃都，赠家子荣子明昆季 其四,清末民国初,许南英,伯歌还季舞，一室喜相将。座有诗书气，人为族党光。荆花重老荫，兰草发奇香。我亦有兄弟，天涯各一方！
送邱山根水部游历南洋，兼柬邱菽园 其一,清末民国初,许南英,倚装相见鳄溪滨，避地匆匆共五春！浮海忽生尘外想，问途偏愧过来人。蛮花犵草皆生色，柔佛诗仙恍结因。还是扶轮风雅手，莫伤沦落是遗民！
送邱山根水部游历南洋，兼柬邱菽园 其二,清末民国初,许南英,掉头入海向南荒，十丈文星作作芒！号令曾驱十万卒，朗吟直过七洲洋。身经小劫多奇气，话到中原有热肠。为告前途东道主，许三宦迹滞仙羊！
和仙根水部见赠原韵，并以送行 其一,清末民国初,许南英,游山杖履趁芳辰，胡越犹如一统春！东海文章馀数子，南州冠冕属斯人。敢云阮籍穷前路，疑是张骞有后身。回首长安行不得，马头十丈起红尘！
和仙根水部见赠原韵，并以送行 其二,清末民国初,许南英,人随岁晚渐生髭，壮不如人况此时！潦倒懒为三上策，穷愁思作七哀诗。错将四县酬秦伯，难得千金赎汉姬。一曲南唐翻旧调，念家山破付歌师。
和仙根水部见赠原韵，并以送行 其三,清末民国初,许南英,故人携手话河梁，弧矢男儿爱自强。元豹有文因雾隐，大鹏翀翮任风张。地虽荒服人思汉，客有奇方主姓常。阅历文明新气象，归来佳句满奚囊。
和仙根水部见赠原韵，并以送行 其四,清末民国初,许南英,火轮碾水吼车声，春水江边为客生。小别漫游程万里，新诗索和夜三更。珠崖瘴气垂云立，琼海波光落日横。我甫归来君欲往，细将风景说临行。
和仙根水部见赠原韵，并以送行 其五,清末民国初,许南英,一轮晓日射东溟，回望乡关泪眼停！伏枥老驹伤日暮，破巢孤鸟入云冥。苦将末路修臣节，频上高台望帝星。春水绿波伤别地，送君又折柳条青！
自揭阳夜发普宁,清末民国初,许南英,榕江微雨里，潮至响潺潺。一棹铁峰道，三更玉滘关。帆随风信转，舟逐水痕弯。醉眼推篷看，渔灯明灭间。
游海丰五坡岭文信国祠堂，拜瞻方饭亭文山先生像,清末民国初,许南英,南渡衣冠梦一场，空山信国有祠堂。五坡气象留磅礴，片石须眉自老苍。野父犹谈名相业，村娘尚带内家妆。贼来报道公方饭，匕箸惊时赵肉亡！
再登方饭亭拜文山先生遗像,清末民国初,许南英,哲人日已远，凛烈此丹青！古道留颜色，穷时见典型。死生蒙雾露，道义塞苍冥！浩气浮云白，风檐一小亭！
辜吉甫嘱题画石,清末民国初,许南英,是何意态雄且杰，小者玲珑大者凸。我是南宫小米颠，袍笏见君腰为折。山东之东羽没棱，岭南之南鞭见血。九重高拱女娲皇，请君为补苍天缺！
题友人秋江泛棹行乐图 其一,清末民国初,许南英,秋江又涨水三篙，自在中流发浩歌。谁识黑风天外立，重洋万里起洪波！
题友人秋江泛棹行乐图 其二,清末民国初,许南英,同乡竟在异乡亲，萍水论交面目真。我寄鮀江君鹭岛，一方秋水溯伊人。
过陆丰云落汛,清末民国初,许南英,山亦如云落，重天倒地横。排空千万树，守汛两三兵。过雨莺声滑，冲风鹭翅轻。摩崖多赭石，疑是夕阳明。
邱仙根工部付书王伯嵩索画梅，适余将之任徐闻，倚装作画应之，并题此诗,清末民国初,许南英,皇皇依岭表，终年局吏事。此乡宝玉多，独我怜憔悴。烈士伤暮年，譬如伏枥骥。山中素心人，时时萦梦寐。门前剥啄声，客从鮀江至。为余总角交，因贫出为吏。岂曰为时出，丈夫不得志！发箧贻我书，喜见故人字。大笔何淋漓，墨渍家山泪。一纸长相思，穷通见交谊。少时弄柔翰，馀事作游戏。为君写纸帐，梅花伴清睡。沧桑历劫尘，君亦不忍弃。云是『神呵护』，神无此雅致。从古天生才，原为造物忌。槃槃如故人，久拥皋比位。东野以诗鸣，原非东野意。常欲问彼苍，如何作位置？我今绾墨绶，远在徐闻地。海滨民未驯，自昔称难治。而以袜线才，美锦使一试。恐贻桑梓羞，亦抱衾影愧。我思古君子，爱人以礼义。况君罗万卷，便便五经笥。治民原有谱，一一烦相示！何以端士习？何以开民智？我当尽我心，瘠苦不敢避。别来已三秋，聚会良不易。临行作此图，望风遥相寄。不改岁寒心，论交还有几？
题苏文忠遗像 其一,清末民国初,许南英,出处依稀似乐天，逢山未免更流连。崎岖世味尝应遍，鹤骨龙姿尚宛然。
题苏文忠遗像 其二,清末民国初,许南英,吴越溪山兴未穷，白须萧散满霜风。芒鞋竹杖自轻软，春在先生杖履中。
题苏文忠遗像 其三,清末民国初,许南英,一簪华发岸纶巾，云海相望寄此身。梦里如曾迁海外，不辞长作岭南人。
绿荔,清末民国初,许南英,海山仙人白玉肤，新妆不著绛罗襦。坡公若见犹怜汝，薄命楼头坠绿珠。
题徐闻贵生书院山长杨铎堂孝廉画扇,清末民国初,许南英,插天一塔疑徐邑，月下芳洲是古琼。乘兴扁舟来复往，此邦文物属先生！
无题 其一,清末民国初,许南英,请缨日记笔如椽，纸上谭兵是汝贤。急智刘锜能步武，北船去后又南船！
无题 其二,清末民国初,许南英,出走亏他计不粗，遗黎今尚有周馀。纵然一战遭屠戮，此罪仍难罄竹书！
无题 其三,清末民国初,许南英,毁家纾难作王民，铁马金戈剩此身。寄语多金文弱士，莫将成败刻论人！
无题 其四,清末民国初,许南英,缠腰有客号知几，官帑搜罗十万归。太息蓬门贫女命，为他人作嫁时衣！
无题 其五,清末民国初,许南英,贻书本欲求王蠋，图貌翻为索伍员。无用恩威相促逼，本来与汝不同群！
无题 其六,清末民国初,许南英,压境分驱十万师，家家齐插顺民旗。伤心狐鼠凭城社，还嗾胡儿杀汉儿！
园中新松,清末民国初,许南英,我闻泰山松，秀与泰山俪。几经盘错功，一旦风云际。亦有祖龙子，登山暂幽憩。锡尔大夫封，一览众木细。嗟尔十八公，拔地生阶砌。及身无五尺，乃为乱草蔽！共见草敷荣，谁识松淹滞？达人观物理，草木有兴替。易荣者易萎，不萎者有济。秋来金气肃，冬至霜雪厉。翳彼蒙茸草，转瞬蜉蝣毙。孤松自矫矫，后彫历寒岁。始看捧日心，渐拓凌云势。任尔施茑萝，岂忧缠薜荔！终古垂清阴，重重荫一切！
闻蛩,清末民国初,许南英,萧瑟秋先至，惊人此一鸣。似闻胡地乐，忽动故乡情。冷月空诸籁，残灯已四更。及时同感喟，赠汝可怜名。
闺怨,清末民国初,许南英,良人情亦好，归计约年年。岂是郎无信？偏生妾薄缘！寒衣深慰贴，明镜惜婵娟。偶作刀环梦，还疑未必然。
赠徐闻小学堂吴生文谟,清末民国初,许南英,富者恃货财，贵者恃簪组。儒者何所恃，所恃能勤苦。天生孤寒士，滔滔遍寰宇。彼苍有深意，拓此人才薮。俾之历盘错，成材贡天府。济川作舟楫，大旱作霖雨。何以读书人，镇日忧终窭！不为才人才，甘为腐儒腐？真儒自有真，富贵不敢侮。勖哉延陵生，才华亦媚妩！仲尼曾有言，人非以貌取。所以言子游，武城得子羽。
送黄焜煌还乡,清末民国初,许南英,因缘文字遍江湖，兰臭同心汝与吾。方喜论交从意外，忽惊分别在须臾！俗人未识荆山璞，名士犹如合浦珠。携手几曾弹别泪，添将海水送归桴！
重九日，徐展云先生、林致和孝廉偕游石门岭，酉儿执鞭从之；余以官守所羁，不获同往 其一,清末民国初,许南英,秋风木落响前林，独有高人上古岑。我愧弗如羊叔子，岘山未敢一登临！
重九日，徐展云先生、林致和孝廉偕游石门岭，酉儿执鞭从之；余以官守所羁，不获同往 其二,清末民国初,许南英,盘马秋郊向石门，插萸韵事不堪论。独怜飘泊他乡客，枨触家山愈断魂！
重九日，徐展云先生、林致和孝廉偕游石门岭，酉儿执鞭从之；余以官守所羁，不获同往 其三,清末民国初,许南英,胜游随处起风骚，风浴天怀属我曹。未识明年在何处，好山绝顶再登高？
重九日，徐展云先生、林致和孝廉偕游石门岭，酉儿执鞭从之；余以官守所羁，不获同往 其四,清末民国初,许南英,劳生底事为人忙，见说游山愿未偿。偏是一官能束缚，海天辜负此重阳！
重九日，徐展云先生、林致和孝廉偕游石门岭，酉儿执鞭从之；余以官守所羁，不获同往 其五,清末民国初,许南英,官司火急正催租，我是催租败兴夫。寄问四乡诸父老，今年禾稻有收无？
重九日，徐展云先生、林致和孝廉偕游石门岭，酉儿执鞭从之；余以官守所羁，不获同往 其六,清末民国初,许南英,山衙未见菊花开，有酒羞衔九日杯。望泽不知千万户，最难风雨满城来。
观雨即事 其一,清末民国初,许南英,万顷禾苗待插田，昂头注眼望青天。西南风紧飞晴雪，转过墙头是木棉。
观雨即事 其二,清末民国初,许南英,浓云倒捲黑风飞，转瞬天低墨四围。一幅画图临小米，断桥孤艇挂蓑衣。
观雨即事 其三,清末民国初,许南英,种种阴霾闷不开，电光闪烁走轰雷。空潭惊起痴龙睡，露爪翻鳞洒雨来。
观雨即事 其四,清末民国初,许南英,不厌潇潇入耳繁，捲帘深坐到黄昏。中庭已自如池沼，不识郊原泽几分？
观雨即事 其五,清末民国初,许南英,四乡连日互阴晴，闻道三农俱足耕。瓦鹊亦知人意好，群飞檐际起欢声。
观雨即事 其六,清末民国初,许南英,本来僧道亦凡人，随例登坛叩上真。不是长官祈祷出，须知涓滴尽皇仁！
秋夜起坐,清末民国初,许南英,一夜西风送凉雨，洗尽炎荒三伏暑。带来秋信虫先知，唧唧灯前悲自语。披衣起坐四更时，清气似疑天付与。不少时人尚梦中，静听邻钟撞数杵。
再和徐展云先生重九登石门岭原韵 其一,清末民国初,许南英,佳章雒诵屡回环，最有文缘是此山。卷石不知如许大，一经题品别灵顽。
再和徐展云先生重九登石门岭原韵 其二,清末民国初,许南英,天际云阴日色微，一鞭秋影逐尘飞。村风野色都收拾，也算登高应景归。
再和徐展云先生重九登石门岭原韵 其三,清末民国初,许南英,秋士悲秋感慨增，吟秋好句笔能胜！城东雁塔题名处，留待明秋拾级登。
再和徐展云先生重九登石门岭原韵 其四,清末民国初,许南英,杖策师门点也狂，随人觅句坐禅堂。笑渠未识诗中味，就使闻樨不觉香。
再和徐展云先生重九登石门岭原韵 其五,清末民国初,许南英,引玉抛砖索和歌，今朝洗耳听吟哦。满城一句留千古，语可惊人不在多！
再和徐展云先生重九登石门岭原韵 其六,清末民国初,许南英,旱苗得雨喜滋培，无奈车薪祗一杯。凭仗新诗通夜奏，空潭唤醒睡龙来。
徐闻杂咏 其一,清末民国初,许南英,铜印勾留过一春，尸居翻觉愧徐民。簿书裁判无灵手，辜负攀辕卧辙人！
徐闻杂咏 其二,清末民国初,许南英,讼庭春草荫层层，官长真如退院僧。十吏三班都肃静，清时便是一条冰。
徐闻杂咏 其三,清末民国初,许南英,蛇胥蝎吏本难防，况是迎新送旧场。一点红朱千点血，叩心停笔费商量。
徐闻杂咏 其四,清末民国初,许南英,随例科钱迎德政，剧怜父老太多情。方牌圆伞红如火，可是脂膏血染成？
留别徐闻绅士 其一,清末民国初,许南英,代庖一例有瓜期，禄米经年愧滥糜！地僻炎荒容我拙，时逢旱虐累民饥！敢云讼狱心如镜，漫听讴歌口是碑。寄语四乡诸父老，能攻吾短即吾师！
留别徐闻绅士 其二,清末民国初,许南英,水土谁云近瘴乡，微躯到此幸康强。不胜繁任还无过，稍赋闲居却未妨。细雨润田新绿柳，好风吹起旧甘棠。吟诗请寄他时念，收贮城东古锦囊。
留别徐闻绅士 其三,清末民国初,许南英,踏雪征鸿作势飞，诸君携手尚依依。官如传舍随来去，人似从军听指挥。别后多情还递简，尊前有泪自沾衣。南塘水月清光好，不讳伤廉挹取归。
留别徐闻绅士 其四,清末民国初,许南英,贵生讲席许登临，学准条条费苦心。广坐衣冠忝俗吏，改弦琴瑟发新音。孤寒几辈无膏火，慷慨何人有橐金？三月春风惆怅甚，满城桃李未成阴！
海安所 其一,清末民国初,许南英,一城围一海安营，营外茅房半就倾。十丈红尘风起处，松声入耳杂车声。
海安所 其二,清末民国初,许南英,芳草当春争弄色，夭桃无主恣开花。夕阳一片参差瓦，云是雷防二府衙。
海安所 其三,清末民国初,许南英,两三野店集晨墟，半卖园蔬半卖鱼。待得冰花糖上市，一年利市在秋初。
海安所 其四,清末民国初,许南英,蛋女扁舟傍水涯，一篙双桨便为家。如何近水还无水，饮水相从汲白沙？
田家,清末民国初,许南英,落日亦云暮，躬耕谢南亩。荷锄入我户，稚子候门久。因时摘晚菘，乘兴开新酒。布席命童仆，隔篱呼亲友。颓然同一醉，不醉随所受。岂必尽十觞，何须倾一斗！中庭悬明月，清辉照户牖。嗤彼簪组人，飞萤满地走。虽有星星光，转瞬复何有！我愿隐姓名，无劳栽五柳。
除夕日游法华寺看梅,清末民国初,许南英,除岁迎年忙不了，独游华寺探新春。寺僧亦向忙中去，让与梅花作主人。
癸卯复奉调帘之役，有感而作 其一,清末民国初,许南英,新学吾何有，从公今复来。若凭文取士，终觉世无才。洙泗木将坏，亚欧花未胎。群公皆硕彦，何以报涓埃！
癸卯复奉调帘之役，有感而作 其二,清末民国初,许南英,社会浪滔滔，风潮学界高！群嗤先进野，自命少年豪！思想主冲突，言词擅贬褒。寄言自由党，入试尔徒劳！
癸卯乡闱分房襄校，和同乡虞和甫锁院述怀原韵 其一,清末民国初,许南英,衡鉴堂开八月天，从君校理共西偏。人才荟萃南交外，文气高腾北斗边。衔命儒臣殷荐士，济时圣主急求贤。相期大雅扶轮手，斲破方觚且学圆。
癸卯乡闱分房襄校，和同乡虞和甫锁院述怀原韵 其二,清末民国初,许南英,不虚所学究人天，守旧维新各一偏。但使霸才能富国，且同文士策筹边。蟾宫组织登科记，羊石搜求避世贤。尚恐遗珠珠海里，恼人双泪比珠圆。
癸卯乡闱分房襄校，和同乡虞和甫锁院述怀原韵 其三,清末民国初,许南英,回首低檐矮屋天，爱才心事不妨偏。廿年席帽随人后，一瞥霜风入鬓边！见说文章原有价，岂真科第竟无贤？倚栏夜半看星斗，耿耿元精晕影圆。
癸卯乡闱分房襄校，和同乡虞和甫锁院述怀原韵 其四,清末民国初,许南英,黄槐忙举晚秋天，赤道炎凉气候偏。内史遥从薇省下，同官分校桂堂边。但能得士歌鸿遇，也似生儿喜象贤。一事羡君嬴老蚌，年华未老已珠圆。
蚊子,清末民国初,许南英,斗帐流苏始下钩，喁喁絮语枕函头。世间此妇知多少？正好如斯扑杀休。
臭虫,清末民国初,许南英,肚皮饱尽民膏血，炎热场中毒吮人。未死已经遗臭味，恨污予手杀而身！
蟋蟀,清末民国初,许南英,善斗能鸣独出群，草虫争自建殊勋。「半闲」堂子依然在，别有消闲不用君！
蝉,清末民国初,许南英,薄翼高飞上绿槐，不惊风露亦清才！一鸣转使螳螂忌，何不如今御史台！
舟次北海龙门渡口 其一,清末民国初,许南英,沿岸沙滩种蛎房，龙门高矗水中央。舟人指点青苍里，临水孤山玉桂香。
舟次北海龙门渡口 其二,清末民国初,许南英,蛮烟瘴雨一孤舟，薄宦飘蓬海尽头。潮至月来双桨动，满天风露入钦州！
过钦州平南古渡天涯亭,清末民国初,许南英,谪宦天涯尚岿然，平南渡口夕阳天。东坡昔日经行处，能否重留八百年？
汉阳江上,清末民国初,许南英,万山环抱里，一水贯中央。触石云头散，垂天雨脚长。刺舟碍芳草，牵纤绊新杨。日落星明处，停篙泊古良。
衙斋隙地种桃艺菊，人望敷荣；而余又奉檄调阳江，书此志别,清末民国初,许南英,阳春假我小徘徊，绿意阶前手自栽。一瞥光阴过夏令，种花人去看花来。
留别阳春绅士 其一,清末民国初,许南英,飞檄星驰促履新，笑予草草作劳人！偶逢甘雨随帆至，时挹清风入座频。谨懔自防流酷吏，哀矜太惜此顽民。未能盼到梅花发，伫看阳春作好春！
留别阳春绅士 其二,清末民国初,许南英,来去匆匆仅半年，雪泥鸿爪亦因缘。官非久任无成效，我复疏才幸自全。试向慈云铭怪石，曾从罗水浴温泉。疮痍未复流亡甚，何止苏州愧俸钱！
留别阳春绅士 其三,清末民国初,许南英,一水中流行自在，万山佳气郁崔巍。人安朴素堪相与，地蕴精华尚未开。教养兼施张弛道，农工都是富强材。起衰救弊新思想，总有能人揽辔来。
留别阳春绅士 其四,清末民国初,许南英,斯民患盗不聊生，万福威名草木惊。列队鹳鹅原整肃，突围狼豕自纵横。牙旗静映沿江影，铜鼓喧传众壑声。蛟虎未除周处恶，何心父老转徇情！
留别阳春绅士 其五,清末民国初,许南英,欧铅亚椠日输将，学界从今亟改良。后起青年勤淬厉，前途黄种卜灵长。孤寒有士皆分席，慷慨何人肯解囊？合为诸生开望眼，相期祖国焕辉光！
留别阳春绅士 其六,清末民国初,许南英,剩有游山愿尚赊，名山咫尺是天涯。权当难邑兼疲俗，除是清乡即坐衙。拙处但求勤可补，闲时忽值病相加。三庚伏日瓜期代，忏悔崆峒听法华。
为陈伯端通守写梅,清末民国初,许南英,自调水墨摹梅谱，窗外花枝影动摇。犹忆故山闲逸事，骑驴今日过溪桥。
为姜芝眉太史写梅,清末民国初,许南英,来访孤山处士家，枝南枝北玉无瑕。棱层老干饶香韵，冠绝江城是此花。
赠彭华绚茂才 其一,清末民国初,许南英,映座丰神独冠俦，长安子弟太原裘。罗浮郡县经流寓，丰镐家山作梦游。才士文章唐太白，女人容貌汉留侯。布衣坐镇将军幕，定策能教占上筹。
赠彭华绚茂才 其二,清末民国初,许南英,带得拈花夙慧来，读书坡老钓鱼台。风檐耻作雕虫技，露布争看倚马才。不取贼珍同李屈，更敦友谊胜陈雷。与君销尽春江劫，已是葭飞两度灰。
赠彭华绚茂才 其三,清末民国初,许南英,江干仆马赋晨征，馀煖馀香梦里惊。早起芳心怜脉脉，重来细语致声声。传闻忠孝多情种，不信风流有罪名！豆蔻梢头春二月，恍疑小杜是前生。
赠彭华绚茂才 其四,清末民国初,许南英,小姑性格本孤标，嫁与彭郎破寂寥。出水芙蓉争潋滟，随风杨柳自条苗。双修福慧应俱足，一结情缘总未销。入幕不羁还不吝，古来惟有晋郗超。
与柯参戎月波会剿石梯、珠环土匪纪事六十韵,清末民国初,许南英,鼍阳纵横四百里，第八珠环属北水。介在恩春东北隅，石栈天梯相屹峙。顽民据险为藩篱，法律久已弁髦视。乡邻畏之徒结舌，官吏闻之如充耳。去年我权阳春篆，群盗如麻正骄悍。遭盗死者亡妻孥，避盗生者断炊爨。陈新、陈文是盗魁，更有廖伦盗之冠。长官主抚不主剿，方谓毒攻毒即散。讵知群盗不知恩，天生野性本难驯。自从编列军中籍，更作逍遥法外人。杀父屠兄民有恨，命俦啸侣盗皆春。杯弓蛇影相疑忌，报道前营走廖伦。逃军宪法坐斩律，况原是匪罪何恤？自封伪号定南王，十道军符招不出。为盗终须为大盗，从前小盗今不造。联结叛党备军械，欲将春江城踏倒。穷民失业俱从贼，漠阳一江多荆棘。官吏因循别肺肠，士夫惨淡无颜色。儒官自恨难荷戈，其奈猖獗如贼何！况是越境难捕贼，坐看百姓日沈痾！警报纷纷朝至夕，始悔受降真失策。阳春檄调过阳江，为民请命吾之责。大帅西征靖匪氛，军声叱咤变风云。尽将琐尾流离子，寄与柯公续备军。柯公韬钤有奇特，能使健儿齐致力。六路分攻八面围，群盗欲逃逃不得。匹马身为士卒先，将军小队出淋田。万山壁立羊肠径，险仄崎岖马不前。将军纵鞭驱坐骑，冒险故犯兵家忌。诸将贾勇争先登，附葛攀藤犹整队。群盗拍手立山头，翻笑将军殊不智。轻将马上千金躯，为我弟兄入危地！忽闻巨炮如雷轰，上下四旁皆丑类。弹雨纷纷下不止，群盗四围伏莽起。挥兵转战一当千，将军一鎗廖伦死。覆巢之下卵无完，竟入虎穴得虎子。豕突狼莽贼自溃，更有一军击其背。因风纵火焚贼巢，先围黄山次良爱。练绅许生胆亦壮，弱不胜衣与贼抗。陈新、陈文齐受擒，群盗慄然心胆丧。萧萧落木寒风号，天接峰头百丈高。舍命突围慝山谷，计穷将以逸待劳。断崖绝壁悬空际，虎以负嵎为得计。将军下令纵火攻，复严要隘断接济。天公作美怒飞霜，冻者堕崖馁者毙。用兵不过三旬馀，擒贼已有百数计。个个横刀向天笑，『我辈该死早自料』！大声致祝『君高迁，速砍吾头儆不肖』！将军知兵我叹服，号令严明纪律肃。萑苻不识郑国侨，草木尽知张万福。除夕解围还细柳，马前妇孺同稽首。入耳轰轰爆竹声，不为新年为君寿。从今安业事春耕，已无强梁窥户牖。别有多情喜剧金，纪念立碑传不朽。我从两地权司牧，日对囚徒劳讯鞫。虽将火铁示明威，还是哀矜慎幽独。上有青天下赤子，失道民散已久矣。原情定罪有重轻，因法施仁无偏倚。漠阳江上有清风，劫运销沈气象融。幸有和衷能济事，但求无过敢言功。
赠张鲁恂广文 其一,清末民国初,许南英,曲江风度冠时俦，讲席青毡尚褐裘。云表鹏抟期直上，雪泥鸿印纪同游。一堂弦诵胡安国，万卷琅环李邺侯。记得春江风雨夜，携尊话到四更筹。
赠张鲁恂广文 其二,清末民国初,许南英,会宴苹芩酒醴来，天荒独破九成台！长官早已推名士，圣主终无屈逸才。执蠡如何能测海，聚蚊未必便成雷。天公位置吾能决，莫为闲官壮志灰！
赠张鲁恂广文 其三,清末民国初,许南英,瞠目东邻事北征，劳劳席帽旅魂惊。频年封豕开边衅，镇日寒蝉噤冷声。贾谊匡时曾上策，刘蕡下第转知名。「阳春」忽入巴人耳，竟使先生累后生。
赠张鲁恂广文 其四,清末民国初,许南英,阑干苜蓿伴孤标，闻道先生不寂寥。健妇能为开化种，佳儿便是读书苗。美人别泪恩犹在，良友钟情意也消。挑战以诗原韵事，寄声我让倚楼超。
咏史 其一,清末民国初,许南英,太公置俎上，高祖欲分羹。帝王有大度，父子无馀情。天性已如此，何恤韩与彭！慷慨楚项羽，犹守弟兄盟！
咏史 其二,清末民国初,许南英,秦亡汉嗣统，报韩愿已酬。明哲善保身，留侯不可留。愿弃人间事，欲从赤松游。鸟尽良弓藏，淮阴羞不羞？
咏史 其三,清末民国初,许南英,帝王自有真，范增能望气。一剑得天下，功狗何足谓！独有吕雉淫，不知天子贵。转昵辟阳侯，镇略夫妻味！
咏史 其四,清末民国初,许南英,汉惠非帝舜，焉能格母嚚！徒挟赵如意，惊哭戚夫人。饮酒恣淫乐，五年丧其身。使无代王恒，二世如亡秦！
猗兰叹,清末民国初,许南英,猗兰叹，惆怅春江畔，凡草贵，兰花贱！何物卖花奴，百钱二十箭！吁嗟乎国香，尔何不在黄金屋、白玉堂！豪华珠履三千客，旖旎金钗十二行。芍药牡丹同供养，追陪花相与花王。不然幽居在空谷，朝荣夕萎同草木。绝壁悬崖不可寻，望风怀想君幽独！峻品如斯高位置，或出或处得其义。天涯何处无知音，何必风尘贬价值！胡为乎，滋培涵养冬复春，花时不遇素心人。含香饮恨香魂泣，竟屈英雄在俗尘！譬之志士有怀抱，世无明王伤潦倒。抱关击柝隐下僚，薄俸微官殊草草！犹如美人自媚妩，红颜薄命身无主。春风桃李感韶华，百金嫁与大腹贾！兰兮我为抱不平，以笔代口嗟叹不成声！楚灵均、郑燕姞，古之有心人，风流已歇绝。兰其知我我知兰，各抱芳心勿摧折！
病牛,清末民国初,许南英,病牛治夏畦，烈日正亭午。莠草满平芜，赤旱无膏土。负犁仗牛力，牛病力不努。一犁未息肩，牛喘汗如雨。踯躅牛不前，农人赫然怒。鞭牛如鞭石，荆条集其股！民以食为天，耕以牛为主。忍哉此农人，胡不恤牛苦！农人有别意，为牛病不愈。故意磨死牛，翻可食牛脯！
老马,清末民国初,许南英,此马非凡马，其选出天闲。暮年逢伯乐，自许任辛艰。中原正多事，骅骝振镳镮。西风九折坂，落日太行山。绝尘拟追步，齿长力已孱！局蹐困辕下，恋栈亦羞颜。少年贵得志，莫待鬓毛斑！所以古烈士，对此泪长潸。
画梅，题赠彭季轩贰尹,清末民国初,许南英,小官非龌龊，世竟号颠人。有酒因成醉，无钱肯认贫。放言遭俗忌，随事见天真。祝汝如花好，清高不受尘。
画梅，题赠彭笛洲通守,清末民国初,许南英,栖迟薄宦寄浮生，我亦将行且送行。记取梅花三叠曲，午年午月在江城！
戊申入都门感兴 其一,清末民国初,许南英,一瞥光阴已十年，觚棱翘望转凄然。国民自诩魂初醒，卧榻他人自在眠！
戊申入都门感兴 其二,清末民国初,许南英,车前十丈起红尘，冠盖相望一例新。绝似浑忘庚子事，铜驼荆棘泪无痕！
戊申入都门感兴 其三,清末民国初,许南英,马龙车水骋康庄，粉黛胭肢独擅场。冷落韩家潭外路，已无人过相公堂！
戊申入都门感兴 其四,清末民国初,许南英,故土遗黎祖国来，伤心会馆纪「全台」！天公妒尔名无实，一炬三椽付劫灰！
为张介安同年画梅 其一,清末民国初,许南英,门前趁热走辚辚，十丈炎威十丈尘。我写梅花花写我，可知俱是冷中人！
为张介安同年画梅 其二,清末民国初,许南英,点额曾闻作内妆，媵诗嫁与画眉张。春风祝汝多生子，用汝调羹白玉堂。
出京之前一日，王吉臣、干臣昆季祖饯于陶然亭。是日阴雨，赋此志感,清末民国初,许南英,亭枕高城似旧时，柳条摇曳荻参差。山门系马客初到，驿路鸣蝉暑不知。胜地佛能消劫火，宦情我似著残棋！多情欲别难为别，别泪纷纷作雨丝。
施沄访山长在厦用「寄郑养斋原韵」作诗二首寄赠，并索和章；仍用原韵奉呈 其一,清末民国初,许南英,疏林暮景挂斜晖，转悔今非似昨非。一别真成游子恨，十年竟与故人违！重来彭泽陶元亮，遥忆辽东管布衣。我已无家长在客，守松三度去来归。
施沄访山长在厦用「寄郑养斋原韵」作诗二首寄赠，并索和章；仍用原韵奉呈 其二,清末民国初,许南英,沧溟东望日含晖，城郭人民叹已非！乱世功名无所用，平生心迹不相违。词章应世东洋体，妇孺还乡大袄衣。我爱鹭江师与友，独存风骨忍言归？
和易实甫观察原韵 其一,清末民国初,许南英,愁肠醉酒未能醇，眼底荆榛气不春。旧地钓游谁是主？新亭恸哭尔何人？重城赤崁家何在？小劫红羊迹已陈！四万万人黄种里，头衔特别署「遗民」！
和易实甫观察原韵 其二,清末民国初,许南英,宦况蹉跎气转醇，随缘五岭看青春。不知避地依然我，始悔趋时不若人！士本长贫终自好，官如此苦向谁陈？还山无处思山隐，梦断桃源世外民。
谳局同事王静甫大令以诗集相示,清末民国初,许南英,应官听鼓利名场，此老胸中澹若忘。人到无求随事好，日如有累为诗忙。大千世界开新运，百二河山梦故乡。我亦未能除结习，推敲喜与共商量。
戏赠郑毓臣贰尹,清末民国初,许南英,疏狂半是不羁材，命与时违实可哀。千里见王京北去，一行作吏岭南来！共谈时事忧心醉，忽听君言笑口开。「北郭」旧园花未尽，归途应见小春梅。
寄怀覃孝方大令 其一,清末民国初,许南英,旧闻茹子语，心识使君贤。梦毂如千里，神交已二年。士元非邑令，摩诘是诗禅。独惜从官末，犹悭一面缘！
寄怀覃孝方大令 其二,清末民国初,许南英,爱我邱沧海，招邀读好诗。潮来船自在，客去月相随。葭露伊人溯，苔岑与子期。抛砖思引玉，介绍结新知。
南园感事，和邱仓海工部原题 其一,清末民国初,许南英,校书广雅开新局，跨水通桥傍古祠。寻迹南园独惆怅，十先生在敢吟诗！
南园感事，和邱仓海工部原题 其二,清末民国初,许南英,火烬薪传尚未灰，幽光辉映越王台。宋明五百馀年后，又见邱迟吊古来。
南园感事，和邱仓海工部原题 其三,清末民国初,许南英,亦爱今人爱古人，榜门十字出伊陈。门前清水濠边路，点缀秋槐气不春。
南园感事，和邱仓海工部原题 其四,清末民国初,许南英,不听孙蕡作粤声，抗风轩外草丛生。李、黄、王、赵风流尽，一水环流绕越城。
南园感事，和邱仓海工部原题 其五,清末民国初,许南英,黄蕉丹荔已成阴，诸老风骚渺莫寻！不信池亭丘壑胜，可能阅历几升沈！
三水杂诗 其一,清末民国初,许南英,数亩衙斋半欲倾，八榕匝地绿阴生。一官蕉鹿犹三水，石上浮沈梦未醒。
三水杂诗 其二,清末民国初,许南英,凤尾修修次第生，窗前个介影分明。有时戛玉琼琤响，不是寻常风雨声。
三水杂诗 其三,清末民国初,许南英,新糊窗纸净无埃，卐字疏棂扇扇开。一片云阴含日影，松高遥见鹤归来。
三水杂诗 其四,清末民国初,许南英,中和二月鸟鸣初，翠滴新篁过雨馀。书吏散时衙鼓静，忘机如在故山居。
三水杂诗 其五,清末民国初,许南英,豆棚支竹自欹斜，随意频开赤白花。笑指黄蜂遵部勒，及时来报午时衙。
三水杂诗 其六,清末民国初,许南英,岿然三十六江楼，人去楼空水自流。几辈儒臣皆过客，雪泥鸿爪阮公留。
三水杂诗 其七,清末民国初,许南英,南门铁道电驱雷，铃铎铮铮动地来。纵使道人钟不打，先生春梦亦惊回。
三水杂诗 其八,清末民国初,许南英,沿堤路向黄塘上，逆水浮舟紫洞平。细雨丝丝风剪剪，胥江江上过清明。
三水杂诗 其九,清末民国初,许南英,婆婆船尾起炊烟，稚子船头自在眠。郎自下罾侬补网，水多鱼处便停船。
三水杂诗 其十,清末民国初,许南英,巡遍三江万丈堤，堤边深处树成蹊。一鞭策马沿河上，远望行人树顶齐。
三水杂诗 其十一,清末民国初,许南英,东阡西陌正分秧，四月农人日日忙。不雨倒抽溪上水，桔槔碌碡闹斜阳。
三水杂诗 其十二,清末民国初,许南英,一肩桑叶一肩荠，大妇前行少妇随。百丈河堤人似鲫，芦苞今日是墟期。
三水杂诗 其十三,清末民国初,许南英,筑陂积水灌田禾，其奈天乾水少何。昨夜雨来陂水满，欢声轰动一群鹅。
三水杂诗 其十四,清末民国初,许南英,春时到处有春风，妇女茶亭笑语融。鬟鬓不知时世样，野花插得满头红。
寄题邱仓海工部澹定村心太平草庐,清末民国初,许南英,东望沧溟忆故山，十年前事已云烟。同群琐尾流离出，公等俱泰我依然。自贬南交为末吏，不栖恶木饮盗泉。一家飘泊梗犹汎，孤舟断缆浮长川。黄沙捲地迫我后，白浪滔天冲我前。挂冠便欲作渔父，何处桃源别有天？邱君仓海高尚士，卓荦为杰纡徐妍。卜筑梅州幽绝处，买山更买数顷田。自成村落名「澹定」，结庐经始丙申年。玉华、金简相罗列，石虹、水月自娟娟。君不见先生「黄庭」手一卷，心自太平隐几眠。五羊石上重相见，我疑陆地有神仙。披图读诗自叹息，肮脏尚与山无缘。亦有故人招隐处，不堪展读归来篇！
画梅，题赠邓君寿,清末民国初,许南英,合住山隈与水隈，一枝春占百花魁。耐寒莫叹无知己，邓尉新从朔漠回。
三水高等学堂教员黄云坡广文见赠二首，倒叠原韵奉和 其一,清末民国初,许南英,垂老风情顾盼豪，诗才更与寿争高。欲栽后学肩吾道，须仗先生教尔曹。酒畔逢君开笑口，花前泥汝吮吟毫。滑稽有传无人续，臣朔千秋定所操。
三水高等学堂教员黄云坡广文见赠二首，倒叠原韵奉和 其二,清末民国初,许南英,及门桃李已成阴，不是仍弹古调琴。文采一堂增特色，弦歌编邑发新音。浮沈宦梦魁冈冷，去就香缘肄水深。卅六江楼何处所，竟容俗吏复登临？
上易观察实甫 其一,清末民国初,许南英,郁郁轮囷一朵云，七星岩畔气氤氲。仪型两郡端州属，号令三罗整六军。寡笑今之包孝肃，先忧古有范希文。读公奏疏诗歌集，沅芷湘兰竟体芬。
上易观察实甫 其二,清末民国初,许南英,故园东望暮云低，黑海重重去路迷。宁使弟昆沦异族，忍抛君父作遗黎！浮沈冷宦成蕉鹿，顾盼雄图失草鸡。痛哭上书天路远，负公万里走轮蹄！
上易观察实甫 其三,清末民国初,许南英,撑持危局十年前，回首真如隔世缘！无母瞻依争让地，有君恸哭亟呼天！谁知鲲岛遗民老，又见龙州大吏贤。太息台山民薄福，帡幪独我受恩偏！
台感 其一,清末民国初,许南英,小劫沧桑幻海田，不堪回首忆从前！某山某水还无恙？谁毁谁誉任自然！我信仰天无愧怍，人讥避地转颠连。浮沈薄宦珠江畔，已别乡关十六年！
台感 其二,清末民国初,许南英,居台初祖溯前明，二百馀年隶圣清。九叶孙枝备族谱，三迁母教起儒声。郑祠马庙邻观舍，旧社新昌纪祖茔。无限秋霜春露感，耳边况有鹧鸪鸣！
台感 其三,清末民国初,许南英,风雨先人一敝庐，羁人何日赋归与？世情似水分寒煖，宦迹如云任卷舒。酒后喜谈高士传，灯前时展故人书。里邻乡党平安否？翘望东溟讯起居。
台感 其四,清末民国初,许南英,不为猿鹤与沙虫，毕竟书生误乃公。伯乐有心收冀北，项王无面见江东！毁家纾难民为乱，观过知仁论有同。剩此须眉还愧杀，漫劳摄影照青铜！
台感 其五,清末民国初,许南英,台湾蛮语「埋冤」字，我道无冤不用埋。天演例原优者胜，地归民定与之偕。青衫落地怜昭谏，黄绢多才老伯喈。时景自甘心自苦，残棋一局费安排！
台感 其六,清末民国初,许南英,日出烟销气象新，自南自北净无尘。文明输灌青年会，武健追随白种人。教育普通兼妇女，抚绥特别化狉獉。他生或者来观化，不愿今生作殖民！
游鼎湖山三十六韵,清末民国初,许南英,西江江水长，鼎湖湖山美。屏障对衙斋，看山日隐几。游山胜看山，登临兴忽起。西人有铁君，东道是包子。轮舟逆水行，布帆冲风驶。顷刻到山门，山僧沿岸俟。预备数竹兜，毋劳双屐齿。茅屋两三家，稻田八九里。既至半山亭，少住停芳趾。主人命治庖，布席陈八簋。食讫复前行，拾级互逦迤。纡回苔石阶，层层高尺咫。老树当路隅，疏钟度林里。佛寺隐山腰，寺外环垣垝。隙地起楼房，高墙筑壁垒。红白间草花，青苍缠葛藟。老僧亦不俗，见客询姓氏。知是长官来，面目色然喜。丹荔与黄蕉，浮瓜杂沈李。通竹引山泉，煮茶甘且旨。敬客结佛缘，邀我究禅理。顾兹清净地，心胸涤尘滓。振衣最高峰，游兴尚未靡。独鹤与高飞，众山皆俯视。怪石远如人，健牛小于蚁。矗地青芙蓉，屹立成鼎峙。树影阴满衫，云气寒生屣。忽闻山麓间，有声震入耳。山僧前致词，举手前山指。瀑布从空悬，日夜喧无已。百丈碧琉璃，嵌补在山觜。排决天上泉，汇归成涯涘。我疑上有龙，扬髯长喷水。渔梁已巨观，匡庐可窃比。咽石乱流声，入壑清见底。濯足挹清流，坐石叹观止。
贺钱晴峰老夫子新婚二首 其一,清末民国初,许南英,鼎盛年华卓荦姿，风流儒雅亦吾师。立身不肯卑官屈，坦腹曾为长者窥。入幕郗超多伟略，传家钱起有新诗。平分笔下春风气，半拯苍生半画眉。
贺钱晴峰老夫子新婚二首 其二,清末民国初,许南英,春入梅梢腊雪边，华堂好事近春先。一双眷属情初定，廿四花风信已全。连理琼枝人似玉，芙蓉锦帐夜如年。今宵阳上非阳下，毋用「潜龙」小印镌！
舟次芦苞岸上晚眺,清末民国初,许南英,晚眺林于外，松阴日气消。万山云里睡，一席水中摇。玉镜台何在？青云路自遥。华山山上石，仙迹问山樵。
中夜起坐,清末民国初,许南英,宿酒自然醒，徘徊度小亭。竹间藏睡鸟，树隙漏明星。村犬吠未息，阶虫语不停。拥衾寻旧梦，飞海渡东溟。
重游鼎湖山短吟八首 其一,清末民国初,许南英,入山不见人，古树如人立。偶逢行脚僧，圆顶顶尖笠。
重游鼎湖山短吟八首 其二,清末民国初,许南英,竹兜轻又快，五步当十步。彳亍阡陌间，牛与人争路。
重游鼎湖山短吟八首 其三,清末民国初,许南英,路旁有盘石，少坐歇游踪。下有最清水，上有最高松。
重游鼎湖山短吟八首 其四,清末民国初,许南英,曲折入幽径，石畔起孤亭。水已僧眼碧，山亦佛头青。
重游鼎湖山短吟八首 其五,清末民国初,许南英,山静太古初，松柏送凉吹。危亭闻午钟，声出庆云寺。
重游鼎湖山短吟八首 其六,清末民国初,许南英,湖在山头巅，寺在山腰里。寺下又有山，山上还有水。
重游鼎湖山短吟八首 其七,清末民国初,许南英,山顶泻飞泉，百丈垂瀑布。移灌民间田，滴滴如甘露。
重游鼎湖山短吟八首 其八,清末民国初,许南英,在山泉水清，可以濯我足。何日再来游，梦绕鼎湖曲？
秋怀八首和邱仙根工部原韵 其一,清末民国初,许南英,转瞬光阴五十过，羞将白发慰蹉跎。咸、同人物销磨尽，欧、亚风潮变幻多！梦寐昨宵飞黑海，澄清何日问黄河？离忧万绪无从说，拔剑横天斫地歌。
秋怀八首和邱仙根工部原韵 其二,清末民国初,许南英,岂独他乡我不归，月明乌鹊亦南飞。渡河宿将成功少，斗巷新妆夙愿违！宗祖江山鲲鹿走，隶奴性质马牛肥！行吟泽畔殊无奈，且著灵均败色衣。
秋怀八首和邱仙根工部原韵 其三,清末民国初,许南英,乌号弓堕在人间，飞去湖龙未许攀。一代文章凝碧血，六宫粉黛怨朱颜！千年冤鸟思填海，万阵饥蚊强负山。盘马秋郊残照里，羡他十亩自闲闲。
秋怀八首和邱仙根工部原韵 其四,清末民国初,许南英,生无建树死嫌迟，今古彭殇一了期。小草承恩称独活，名花解恨号将离。素心兰是含香种，傲骨梅无媚俗姿。谱入群芳皆薄命，罡风摧折已多时！
秋怀八首和邱仙根工部原韵 其五,清末民国初,许南英,不为乡国搢绅囚，风送轻帆入粤州。缥缈神山原北向，奔腾逝水忽东流！虞翻讲学三年谪，潘岳栽花两鬓秋。天际孤鸿相问讯，旧巢极目海东头！
秋怀八首和邱仙根工部原韵 其六,清末民国初,许南英,帘捲西风落日斜，美人迟暮隔天涯。如何飞舄劳劳转，只为收棋著著差！随地可能安眷属？问天未许乞年华！著书付与儿曹读，当作秋蜂酿蜜花。
秋怀八首和邱仙根工部原韵 其七,清末民国初,许南英,尚武精神不尚文，大官未必有殊勋。六师韬略钞三岛，九阙丝纶下五云。黄种近编新宪法，青年待起自强军。暮笳晓角何悲壮，爱国歌声动地闻！
秋怀八首和邱仙根工部原韵 其八,清末民国初,许南英,千山落木响萧萧，尽作秋声起怒飙。服岭十年边地湿，长安万里故人遥！书生立鹤名留洛，刺史驱鱼政在潮。老去百无能一事，胸中块垒未全消。
挽友,清末民国初,许南英,疑是传闻尚未真，斯人尚有二年春。半生书癖兼钱癖，末路清人又日人！一室有戈遗子女，九原无地葬金银。老僧自念南无佛，忏悔红尘未了因！
己酉除夕,清末民国初,许南英,名心官派尽消除，承乏匆匆一载馀。迎岁喜开汤饼会，课儿预买教科书。居民门贴桃符艳，吏舍堂悬水镜虚。吉利红笺劳问讯，故人远道寄双鱼。
庚戌元旦,清末民国初,许南英,绾符一再再而三，薄德无功祗负惭！六事本廉皆应分，九年立宪岂虚谈！乍除旧腊鸿钧转，忽报新军蚁斗酣。兵气似随春气发，岭南闻道又江南！
赠日本根岸辰雄君,清末民国初,许南英,踏遍中原万里尘，肄江江上忽逢春。东风疑是扶桑至，喜见文明帝国人。
题李淩洲为陈雨三画美人纨扇,清末民国初,许南英,淩洲道人老曹掾，丘壑胸中千万变。从来名士悦倾城，道人下笔开生面。肥环瘦燕是前身，石上含香想旧因。莫是汉宫同伴妒，昨宵谪贬落风尘？陈子无端生艳羡，乞画蛾眉入纨扇。祗爱空中见色身，岂真肉髅堪系恋？自从小劫历沧桑，廿年自据一胡床。美眷如花间列屋，好龙竟似沈诸梁。我正与君反比例，乞图作佛书揭谛。忏除结习净尘根，寡过未能思强制。目中有色心中无，如君亦自非凡夫！情丝到处如罗网，谁脱人间地狱图？
息鞭亭 其一,清末民国初,许南英,策马出郊坰，停鞭息小亭。高楼浮大白，远岫挹遥青。此日宴游地，当年讲武厅。燕塘年试炮，随例役旗丁。
息鞭亭 其二,清末民国初,许南英,城东十里路，城北五层楼。野色一翻变，山光四顾收。柳营新鬼哭，花冢女儿愁。日落西山下，青燐满地游。
芦苞道中苦热 其一,清末民国初,许南英,一热竟如许，炎荒热转加。长途困行旅，烈日炙桑麻。树影乘凉盖，泉声止渴茶。舆中犹惮暑，还为仆夫嗟。
芦苞道中苦热 其二,清末民国初,许南英,黑云吞赤日，极目树微濛。隔岸来时雨，长天挂断虹。忽消三伏暑，饱受一帆风。不识炎凉意，焉知造化功！
观荷,清末民国初,许南英,叠叠新荷叶，当湖弄午风。水痕浮鸭绿，花瓣染猩红。思欲掉孤艇，因之折一筒。荷香与凉气，吹送小桥东。
日言 其一,清末民国初,许南英,日言兴学务，为国毓人才。崇拜东西邻，晋用求楚材。少年欧、亚去，毕业欧、亚回。卢梭、达尔文，矢口交相推。兴学已十年，人才安在哉？但闻横议党，蚊聚便成雷！他日误天下，何人是祸胎！
日言 其二,清末民国初,许南英,日言开五矿，尽力辟地利。金银铜铁煤，遍地惜弃置！重币聘工师，多金购机器。或荐美利坚，或荐德意志。翳彼异国人，终非我族类。无论无此才，有之亦终秘。留以待他年，蚕食吾土地。太息资本家，钱了人无事！
和罗邵棠大令见怀蒋梓舒原韵 其一,清末民国初,许南英,我昔在东江，与君同酒盏。秋雁看翱翔，春莺听睍睆。宦迹如飞鸿，忽焉东西䎒。
和罗邵棠大令见怀蒋梓舒原韵 其二,清末民国初,许南英,落月屋梁间，中宵劳望眼。惓怀忆故人，兰生而玉产。今日西江头，仍事榷釐钣。民力日已穷，予才无异撰。省试顾考成，日夕深悚戁。但求需有孚，毋使艮其限。槃槃罗昭谏，风骨无可拣。珠玉在当前，对之颜羞赧。险韵寄新诗，弈弈龙蛇绾。放言时世局，墨沈和泪潸。回首望故乡，蜀道倾蜷嵼。矢志济时艰，投身登仕版。牧令亲民官，肉刑除大刬。爱民去肤敲，说诗如肉丳。为君期任置，南、番、香、顺、莞。岂似我无能，驽骀恋豆栈。侧耳听贤声，九重帝心简。
北江舟次,清末民国初,许南英,鼓棹北江平，南风若有情。尽驱三伏暑，相送一帆轻。水浅行舟缓，禾枯旱象成。老农沙际语，不忍听呼庚！
芦苞夜泊,清末民国初,许南英,薄宦等浮萍，芦苞画舸停。山高吞素月，水静印明星。枕上四更柝，窗前数点萤。诘朝犹有事，未晓梦先醒。
自题帐额,清末民国初,许南英,古干古如铁，新条生意生。有怀思彼美，独立自含情。绮梦频年断，吟魂澈骨清。老来空色相，睡稳到天明。
与韩国人李容机笔谈有感而作,清末民国初,许南英,累若丧家犬，飘蓬一李生！颠连箕子国，踯躅越王城。恋国有馀泪，歧途何处行！谁怜君失路，馈赆策前程！
胥江夜归,清末民国初,许南英,凉雨洗长空，胥江夜气冲。波心摇素月，帆背受微风。诗思浮沈里，渔灯明灭中。迷濛认归路，一塔矗城东。
次儿叔壬东洋就学，书此勉之,清末民国初,许南英,父母生汝身，抚养十九年。依依绕膝前，弟兄相把袂。成童入军界，尔志亦云锐。军界本光明，胡为忽阴翳？为友不平鸣，忽受人排挤。脱然出军界，前功随水逝！男儿志四方，东洋事游艺。具此七尺躯，生此争竞世。国步正艰难，及时勤策励。戒尔收放心，放心学无济。戒尔须谨言，谨言少罪戾。毋友不如己，谨慎在交际。孤客在他乡，用财先会计。勿中酒色毒，勿受朋党弊。惟有苦心人，乃免为奴隶。少壮不努力，年华难为继！我家正飘泊，宦海无根柢。况无十万金，助尔纨裤势。即有十万金，转瞬有兴替。尔当念此行，于尔密关系！当体父母心，望尔光门第！时时诵此诗，行矣勿挥涕！
望月,清末民国初,许南英,雨洗秋空净，当头月正明。树高风有力，池满水无声。承乏经三载，蹉跎忽半生！常仪绝尘翳，圆缺尔同情？
游荔支湾,清末民国初,许南英,画舫张帆趁午风，一湾水绿荔支红。舟人若问停桡处，随意红稀绿暗中。
吊素馨斜,清末民国初,许南英,宫女至今疑有冢，汉皇终古已无家！夕阳遍地铺香雪，此是深宫薄命花！
乞巧,清末民国初,许南英,取巧原非君子儒，纷纷乞巧何其愚！我闻用拙存吾道，又闻巧者拙之奴。我生无事不守拙，自安义命心怡愉。天上神仙比我拙，其拙还为世间无。一年一度一相见，牛郎织女天一隅。银河竟绝仙槎渡，填桥还待白项乌？何如黄海、黑海、地中海，凡夫乘风破浪来往只须臾！
不寐,清末民国初,许南英,不寐听更筹，虫声闹不休。残灯摇永夜，凉吹入初秋。昔我犹今我，乡愁杂旅愁。平生未了事，一一上心头。
中秋蒋梓舒明府在河口釐厂楼上邀饮赏月,清末民国初,许南英,江根收暮霭，河口吐冰轮。照我须眉现，与君面目真。今秋同作客，明岁是何人？不醉亦何待，提壶酌数巡。
秋日与蒋梓舒明府再游鼎湖 其一,清末民国初,许南英,一江秋水一江烟，酒具茶铛共一船。携手蒋侯船上坐，偷闲重试鼎湖泉。
秋日与蒋梓舒明府再游鼎湖 其二,清末民国初,许南英,石径秋风作势骄，旧经行处响萧萧。千山落叶无人扫，尽逐山泉过野桥。
秋日与蒋梓舒明府再游鼎湖 其三,清末民国初,许南英,东坡赤壁游前后，我已三回上鼎湖。僧侣曾知非俗客，又劳盛馔设伊蒲。
秋日与蒋梓舒明府再游鼎湖 其四,清末民国初,许南英,佛堂幢里有婵娟，稽首慈云大士前。我是游山伊拜佛，各人各自有因缘。
题伏虎降龙图 其一,清末民国初,许南英,金刚具佛力，见虎目亦怒。不及小沙弥，欢喜无恐怖。
题伏虎降龙图 其二,清末民国初,许南英,毒龙本有毒，收在净瓶中。如何忽放出，云翳迷太空？
阅报载日韩合并有感 其一,清末民国初,许南英,谁能揖让化征诛，炮利船坚计尽粗。不道生当争战代，阵云莽莽见唐、虞。
阅报载日韩合并有感 其二,清末民国初,许南英,十年脱去藩王号，独立维新冀自存。老去恐难酬大德，尽将土地答君恩！
高安东门,清末民国初,许南英,晓日当头照，迎春入此门。薄田无上壤，破屋自成村。斫竹看遥嶂，栽桑杂乱坟。社公今托汝，早晚作司阍。
高安西门,清末民国初,许南英,寂寂西门路，经年不一过。当关秋色满，望气夕阳多。盛世销兵甲，荒城长薜萝。红衣旧铁炮，苔锈任摩挲。
高安南门,清末民国初,许南英,城阙对官衙，城门地势洼。水光摇古塔，电气走飞车。蔀屋鱼鳞叠，沙河燕尾叉。薰风高树下，鼓吹听鸣蛙。
高安北门,清末民国初,许南英,冈峦拔地起，夭峤入城来。佳气山川聚，文昌锁钥开。星辉奎宿阁，花满法王台。邑小当冲要，专城愧不才。
和高安中路自治会议长陈伯莪见赠原韵，并留别邑内诸君子 其一,清末民国初,许南英,二年水乳渐交融，直道斯民毁誉中。一瞽飞鸿留爪印，半生磨蝎是身宫。文章喜见维新派，父老犹存太古风。翘首蒋侯飞鸟到，逖听载道口碑同。
和高安中路自治会议长陈伯莪见赠原韵，并留别邑内诸君子 其二,清末民国初,许南英,百勤未免一抛荒，局外端资告语详。晚节相期魁塔峻，别情应与肄江长。许衡原是官为隐，陈实能令盗化良。寄语诸君图自治，疮痍满目莫相忘！
题画梅，赠张悔盦同年,清末民国初,许南英,二载高安去去休，广州无奈又高州！也思归去空山里，耐冷看花不自由？
口占赠台人张端吉,清末民国初,许南英,家山破碎民无恙，薄宦栖迟我自怜。流落江南杜工部，他乡又遇李龟年！
寿陈笃臣尊甫渚芸先生暨德配周太夫人六旬双寿 其一,清末民国初,许南英,木公金母庆平头，翘望三山祝太丘。社肉平分陈曲逆，家人共食宋江州。岭梅香梦春先度，屿竹青阴荫久留。难得鹤山贤令尹，能教山鹤岁添筹。
寿陈笃臣尊甫渚芸先生暨德配周太夫人六旬双寿 其二,清末民国初,许南英,打叠斑衣与綵襕，伯歌季舞共承欢。克家有子斯为寿，隐市如公胜拜官。夫妇已邀三锡锡，弟兄如此二难难。伦常自是千秋业，何必神仙炼九丹！
送陈桂林回漳州,清末民国初,许南英,湖海元龙见此人，昂藏辜负济时身！万方多难天如醉，一夕将离酒不春。古砚奇书添箧笥，蛮烟瘴雨湿衣巾。买山拟向丹霞住，风雨相期过往频。
题螺山先生诗集,清末民国初,许南英,我生在海岛，朴野不知诗。偶得性灵语，时或一为之。惜无素心人，晨夕相切劘。譬之我视我，不自判妍媸。鲸鲵东海来，鼓浪台、澎涯。劫灰满天地，身外靡孑遗。诗稿付兵燹，免为识者嗤。自从来粤峤，无复有诗脾。昔年领鼍江，理乱如治丝。鼍江双鱼城，旧有人分治。尝问诸父老，望治多讴思。讴思黄先生，归去漳江湄。缕述先生政，双鱼有口碑。山衙临大海，金石润英词。呜呼乡先达，令我溯襟期。今日读遗编，大雅适在兹！温柔敦厚旨，正始有遗规。不知让臣老，乃是先生儿。琅函忽吐秘，珠玉光陆离。但愿宝手泽，不愿求人知。
题绣英阁女士诗卷 其一,清末民国初,许南英,诗臻好处原天籁，不必词华格调新。三百编中存正始，河洲荇菜出宫人。
题绣英阁女士诗卷 其二,清末民国初,许南英,有明十子开诗社，歇绝风骚二百年。文献销沈羊劫后，犹闻谢女有薪传。
题绣英阁女士诗卷 其三,清末民国初,许南英,髫年文队识邱迟，知道邱迟善说诗。更比康成风雅极，过庭一卷授雌儿。
题绣英阁女士诗卷 其四,清末民国初,许南英,是儿不作庸人妇，嫁得夫君绘事精。想见春闺饶艳福，一图写好一诗成。
杨花五首，和沈琛笙大使原韵 其一,清末民国初,许南英,飘零无力舞春风，回首关河落日红。随地托根生道北，漫天逐絮过墙东。至今别恨牵淮水，从古清阴荫汉宫。我尚不堪何况树？大堤愁杀白濛濛！
杨花五首，和沈琛笙大使原韵 其二,清末民国初,许南英,雒马斑骓系可怜，者番风信记年年。官梅动兴闻歌咏，人柳承恩自起眠。梦去芙蓉曾作镜，飞来榆荚亦名钱。如何我独飘蓬转，绾雪随风化碧烟？
杨花五首，和沈琛笙大使原韵 其三,清末民国初,许南英,玉河一样色青青，别泪长亭与短亭！鹦鹉羁栖轩外架，鹭鹚饥饿水中汀！昨宵惆怅高楼月，此世浮沈大海萍。送汝前途何处所？徒闻桂树故山馨！
杨花五首，和沈琛笙大使原韵 其四,清末民国初,许南英,白头辜负好时光，收敛诗心旧日狂。未有繁华终不散，绝无才思岂能长！山中故妇蘼芜老，泽畔孤臣兰芷香。作计不如归去好，让人「福禄」注鸳鸯！
杨花五首，和沈琛笙大使原韵 其五,清末民国初,许南英,落花狼藉溷涂泥，独立桥头日又西！末路论交犹泛泛，无家垂老自栖栖！新丝清白桑蚕蛰，冤血深红杜宇啼。春去已无多少日，满天风雨忽离迷！
纪事,清末民国初,许南英,南郭双门伏杀机，将军英武果能飞！金弹霹雳轰从骑，赤血淋漓渍战衣。不肯累人伤大德，尚能杀敌奋馀威！顽民太息头颅贱，何苦甘心视死归？
春草八首，和沈琛笙大使原韵 其一,清末民国初,许南英,八表阴霾起疾风，无端野火烧天红。蕨薇义士饥雷首，芹藻诸生冷頖宫。入海日光明灭外，隔江山色有无中。故原一片青青地，不听喓喓响草虫！
春草八首，和沈琛笙大使原韵 其二,清末民国初,许南英,不堪急景掷飞梭，老矣何年唤渡河？沅芷湘兰生是独，天荆地棘一何多！美人绝代思空谷，君子当时想在阿。试问王孙归去不？无须补屋更牵萝。
春草八首，和沈琛笙大使原韵 其三,清末民国初,许南英,故园梦蝶记遗踪，祗与南城隔一重。孤岛今非畿内地，瀛洲古是海中峰。人间小劫魂无鹤，地下埋冤种有龙。儿女不知兴废事，山歌野哭尽情浓！
春草八首，和沈琛笙大使原韵 其四,清末民国初,许南英,走兔仓皇突四围，饥鹰健鹘一齐飞。北来铁骑达天堑，东望金乌射日辉。老态渐来如日暮，名心已死似春归。客中别有关怀事，书札亲朋远近稀！
春草八首，和沈琛笙大使原韵 其五,清末民国初,许南英,真成滋蔓蔓难图，古道荒城遍绿芜。尼父龟山空望鲁，武侯鱼浦失吞吴！横流大海潮何急？落日空山影自孤！我是遗黎经丧乱，王民仓葛大声呼。
春草八首，和沈琛笙大使原韵 其六,清末民国初,许南英,平原努力饭牛兮，布谷催耕尽日啼。栗里陶公书可读，花田平子赋还题。销魂欲别过南浦，乘兴来游上大堤。独羡农夫能作苦，不教稂莠稻粱齐。
春草八首，和沈琛笙大使原韵 其七,清末民国初,许南英,问渡迷津一水横，津头踯躅客心惊。红花有恨销春色，黄犬无端吠水声。斜日欲依前浦尽，莫烟又向隔溪生。伤春孰是怜同病？惆怅湖南万里情！
春草八首，和沈琛笙大使原韵 其八,清末民国初,许南英,自分杨花作絮绵，枝头犹为茑萝牵。浮生大梦如垂露，旧事微尘已化烟。扪腹依然呼负负，折腰何必曲拳拳！五陵裘马诸年少，帽影鞭丝二月天！
邱仙根为余录其近作于扇，写梅报之,清末民国初,许南英,昨从袖里出秋扇，乞写先生近作诗。欲换新诗无墨竹，横斜聊作老梅枝。
黄仲琴赠诗，即用原韵报之 其一,清末民国初,许南英,天半阑干一客星，浮沈人海不知名。头衔闲散「天随子」，身世艰难「太瘦生」。满地龙蛇将变化，有人恩怨未分明。羡君尚有中和气，笔下曾无征角声。
黄仲琴赠诗，即用原韵报之 其二,清末民国初,许南英,奎壁联辉北斗星，双珠耀彩并齐名。纪、群同气无虚士，李、孔忘年是友生。老我茫茫前路渺，照人朗朗玉山明。檐前铁马寒风紧，中夜惊闻北伐声！
黄仲琴赠诗，即用原韵报之 其三,清末民国初,许南英,故人寥落已晨星，思著羊裘变姓名。未与斯文称后死，欲依我佛證前生。酒酣拔剑雄心尽，烛灺看诗老眼明！强欲高歌和「白雪」，巴人下里不成声。
辛亥冬日与徐蕴山、胡君湘游南山寺,清末民国初,许南英,未来曾有约，今日入招提。古佛金泥落，名山培塿齐。诸天将寂灭，觉路转昏迷。领取尘根净，寒烟菜一畦。
黄仲琴赠漳郡开元寺宝幢石刻「陁罗尼经」拓本,清末民国初,许南英,宝幢石刻开元寺，唐代咸通大会场。我佛本空归寂灭，何人好古费收藏？跳龙卧虎忘真相，贝叶莲花发古香。此段因缘谁契合？揭阳许氏、海阳黄。
送友人北伐,清末民国初,许南英,杀气满天地，终军万里行。朔风过易水，寄语问荆卿。
和衡州沈琛笙寓漳客感原韵,清末民国初,许南英,芗江寒泊孝廉船，望断湘衡岳麓烟。绝世美人多薄命，倚门慈母况高年！掉头谢病孔巢父，瘦骨耽吟贾浪仙。幸有知音钟子在，不妨流水再挥弦。
表弟谢汝铨有斐律宾之行，顺道过访 其一,清末民国初,许南英,意外晤玄晖，一朝慰梦想。相别二十年，喜君更倜傥。忘分老师生，言情旧戚党。问我新中华，河山犹莽莽！
表弟谢汝铨有斐律宾之行，顺道过访 其二,清末民国初,许南英,老来舒倦眼，阅遍几沧桑。梦寐家千里，栖迟水一方！暮云归岫晚，春雨洗天光。送汝乘风去，波澜叹望洋！
壬子春日过霞阳访马君亦篯，得观所藏图书，复赏所植花木。信宿三日，踰苏岭，归海沧,清末民国初,许南英,霞阳达海沧，苏岭贯其腹。昨自霞阳归，笋舆入林麓。山灵讶俗客，足音响空谷。鼓吹海山花，东风送香馥。拾纷上翠微，俯瞰高人屋。屋中何所有？图书千万轴。屋外何所有？春兰与秋菊。主人不出山，甘为花之仆。花下自读书，消受山中福。我欲从主人，来往山路熟。伫立苏岭头，天风吹野服。翘首望八荒，龙蛇满大陆！
壬子春日自题画梅,清末民国初,许南英,已入共和年，视天犹梦梦！挥手坐空山，独与梅花弄。
莲花洲小山,清末民国初,许南英,此山何处来？东西空依傍。特地矗芙蓉，屹然小屏嶂。主人亦不俗，经营费意匠。凿池环其下，凿径穿其上。中有一幽谷，廓乎有容相。胜赏不在高，对之觉神王。门外泰武山，隔海遥相向。似与山争妍，故献峨眉样。
野兴,清末民国初,许南英,一生几两芒鞋福，随意林东转水西。远浦日烘芳草活，平田风押稻苗齐。未妨乘兴孤村醉，莫遣回头歧路迷！翘首长安何处所，病夫何事逐轮蹄？
范亚父撞斗,清末民国初,许南英,鸿门重续弟兄盟，亚父奇谋惜不成！一会已分刘、项局，留侯笑尔气难平。
孟叔达堕甑,清末民国初,许南英,本无我相无人相，岂有金刚不坏身！人尚如斯何况物，区区一甑碎微尘。
戴安道碎琴,清末民国初,许南英,破琴辱使怨何深，不是中和太古心。傲物凌人终免祸，武陵毕竟是知音。
徐德言破镜,清末民国初,许南英,私奔尚不追红拂，情侠无如老越公！天上团圆悬一镜，人间何靳半青铜？
早起,清末民国初,许南英,早起洁庭除，扫尽尘翳迹。一蛛隐窗间，垂丝二三尺。一丝挂檐际，一丝粘东壁。组织大罗网，纤毫无馀隙。蚊蚋不知几，撄触随所择。乃知天演理，胜败原不易。嗟我黄种人，异种日逼迫。日日世网中，俯仰皆局蹐！
借沧海居冬夜不寐口占,清末民国初,许南英,起看残月寒无色，卧听回潮怒有声。子丑寅时酣睡足，碧天何事尚迟明？
壬子午节前一日，与莲塘学校陈畹兰教员并陈其纯诸昆季放舟沧江,清末民国初,许南英,卜筑邻沧海，招邀作水嬉。人当阴雨后，天值放晴时。细浪犹平槛，新泉尚满陂。鸭头浮石濑，鹢首动江湄。自在乘风顺，逍遥水上迟。友生机泼泼，兄弟乐怡怡。吾道思观海，斯游想浴沂。舟轻惊欲覆，簥嫩笑争持。傍岸寻红药，沿流掬绿菭。过桥如度鸟，穿闸若盘螭。瞥眼云生墨，当头雨散丝。镜光看日射，弓样指虹垂。罾动收鱼蛤，船摇骇鹭鹚。浑忘携笠屐，一任洗须眉。来路如鱼乐，回潮似马驰。言旋元亮宅，小坐仲舒帷。芳草迷三径，新荷净一池。茶香留渴口，莲味沁清脾。佳节逢明日，名山订后期。老夫清不寐，为作纪游诗。
壬子端午夜坐偶成,清末民国初,许南英,孤灯对风雨，入夜忽凄凉。转瞬逢端节，栖迟滞异乡！遗臣同吊屈，歧路更悲杨！新鬼滔滔是，钟馗剑失铓。
江东桥,清末民国初,许南英,排空雄石势岧峣，百丈横江走老蛟。汀水入溪归一束，漳江出海第三条。名儒学舍今零落，野老乡村更寂寥。远望万松关下路，战云愁惨未全消。
挽陈瘦云 其一,清末民国初,许南英,闻道青年会，惟君最擅场。我来寻后起，尔竟作先殇！孤露偏多难，聪明总不祥。无聊搔白首，天道若茫茫！
挽陈瘦云 其二,清末民国初,许南英,君赴修文日，中途我已知。长才偏短命，寡母此孤儿！孰念伊人死，来怜季女饥？九原虽不作，想尔亦含悲！
赵云石赠诗，即步原韵二首 其一,清末民国初,许南英,旧友相逢赵倚楼，骚坛牛耳冠朋俦！金戈历劫云过眼，铜钵敲诗海尽头。并世卢、王皆后起，齐名李、杜尽清流。与君共话桑沧事，尊酒原来不扫愁！
赵云石赠诗，即步原韵二首 其二,清末民国初,许南英,竹溪溪傍旧诗坛，十八年来指一弹。末路谨防随俗转，浮生尚悔了人难。令威化鹤寻华表，子美闻鹃拜石阑。垂老重游桑梓地，未妨惆怅强为欢！
南社同人在醉仙楼开欢迎会，酒后放歌,清末民国初,许南英,昔为此邦人，今为此邦客。一瞥沧桑十八年，蜃楼海市变化成陈迹。我从人海乍回头，飘泊身如不系舟。过海收帆问亲旧，凋零大半令我多悲忧！吁嗟乎，双丸跳掷疾如驰，死者不生生者死！独留天水老诗豪，高踞骚坛执牛耳。须眉尚认老邱迟，争誉杨修是小儿。谢傅诸郎森玉树，林逋处士茁新枝。元龙未除湖海气，仲雍断发居吴地。黄粱梦醒一卢生，仍在人间作游戏。风流倜傥余君屏，孤高落落胡南溟。若论肆应强人意，座中推让蔡兰亭。玉树风前连氏子，寄傲园林称佳士。黄、洪俱是旧通家，眼中诸人吾老矣。孰料馀生逢世变，乃与诸君重相见！南部粉黛北胭肢，醉仙楼上开诗宴。莘莘一辈济时贤，岂特能诗结夙缘！他日梦魂南社远，不知斯会复何年？
绅商学界在台南公馆开欢迎会，赋此志谢,清末民国初,许南英,盛会开南部，延陵傍岭楼。园亭新结构，水竹更清幽。岛国天逾静，瀛台暑未收。南方初荔夏，西历已瓜秋。避地忘秦、汉，闻歌杂亚、欧。艺姬能赵舞，声伎解吴讴。晋接多新彦，周旋有旧游。襟花红欲滴，杯酒白初浮。宾主齐雍肃，词章互唱酬。窗明云母石，火射水晶球。式敬情文挚，欢迎礼意周。嘉鱼歌燕燕，鸣鹿咏呦呦。酌酒何须斗，飞觞不用筹。肆筵陈异果，广席列珍羞。胜地张筵宴，忘年乐应求。故人皆老大，名士尽朋俦。转悔来何暮，终应去不留！侧身依祖国，倦眼望神州。断发从吴俗，焚心抱杞忧！处堂成燕雀，生世等蜉蝣。有酒宜同乐，无官且自由。伊谁新世界，认我旧林丘？黑海能飞渡，黄河任倒流。无才日衰老，天地若为愁！
六月二十四日与社友往竹溪寺参谒关圣 其一,清末民国初,许南英,少年喜结诗文会，胜日同盟香火缘。忠义千秋悬日月，沧桑一瞥化云烟。登堂礼乐从先进，入座衣冠尽后贤。一勺权当清酒荐，潢污行潦在山泉。
六月二十四日与社友往竹溪寺参谒关圣 其二,清末民国初,许南英,佛光神道两虚无，淘汰将归造化炉。独有纲常留正气，能令崇拜起吾儒！漫云唇齿同文国，忍看河山易色图？父老凋零多白发，犹闻仓葛大声呼。
六月二十四日与社友往竹溪寺参谒关圣 其三,清末民国初,许南英,南郊健步免扶筇，芳草迷离旧径封。寺外新分一脉水，门前不见十围松！山僧已死空禅室，远客重来动午钟。且息尘缘谋住此，溪山是否肯相容？
啸霞楼题壁 其一,清末民国初,许南英,别墅枕城隅，荒城迹欲无。天容收薄翳，秋色上平芜。去国鸿离网，归山凤在笯。时宜都不合，祗合灌园夫。
啸霞楼题壁 其二,清末民国初,许南英,楼对竹溪西，栏杆与竹齐。好花多碍路，嘉树自成蹊。岁月催人老，云烟入望迷。窥园荆棘满，移此暂羁栖！
与谢石秋、星楼、林湘畹、黄茂笙游冈山超峰寺中途遇雨 其一,清末民国初,许南英,游憩超峰寺，登车日已曛。暮天销薄霭，秋雨酿浓云。老去思依佛，闲来欲与君。西风吹断雁，拭泪拜孤坟！
与谢石秋、星楼、林湘畹、黄茂笙游冈山超峰寺中途遇雨 其二,清末民国初,许南英,雨露衣衫湿，泥涂手足匀。本无人我相，忽现色空身。剥啄喧中夜，欢迎闹比邻。门前看墨妙，犹认老孙莘。
与谢石秋、星楼、林湘畹、黄茂笙游冈山超峰寺中途遇雨 其三,清末民国初,许南英,到寺已三更，当头月色清。朦胧秋树影，历乱夜泉声。我自贪斯景，人应悔此行。对床联好句，不寐到天明。
与谢石秋、星楼、林湘畹、黄茂笙游冈山超峰寺中途遇雨 其四,清末民国初,许南英,海外无名胜，南来祗此山。偶同乡老话，犹认故侯颜。莫问十年事，且偷半日闲。愧非苏玉局，留带镇禅关。
窥园梅花二株被日人移植四春园，闻亦枯悴而死；以诗吊之,清末民国初,许南英,主人宜避地，问汝亦何辜。共受锄根苦，谁怜傲骨枯？清高原是累，依附况相诬？太息蟠根地，终应变道途！
敝庐因日人筑路取用，子弟辈将别谋住所,清末民国初,许南英,秋风一敝庐，闻道作通衢。古谚「屋成路」，君权水在盂。后来蠲纳鼠，爰止或瞻乌。思卜南庄外，山边筑一区。
题画梅，寄赠洪以南,清末民国初,许南英,美人香草意，洪子独无俦。乍向淡江驻，如从湘水游。逢人闻说项，即我亦依刘。引玉抛砖意，余怀想纫秋。
诗债,清末民国初,许南英,妙手空空一锦囊，索诗人似索钱忙。郊寒、岛瘦无颜色，且学当时周赧王。
为台南警务课今江正直君题曼倩偷桃图,清末民国初,许南英,九千年赴蟠桃会，此老行为太狡狯。偷桃作贼走尘凡，不是神仙是无赖。世间如是此等人，拘送警部除民害。
题画梅，赠黄旦梅雏姬,清末民国初,许南英,相别二十年，复睹风春面。老干茁新条，玉英飞雪片。
魏武帝 其一,清末民国初,许南英,瓜分豆剖鼎将移，太息桓、灵不可为！乱世孝廉为国贼，当途谶纬属佳儿。文章岂特祢衡死，经济难瞒许邵知。我笑将军争汉土，葬身何地至今疑。
魏武帝 其二,清末民国初,许南英,铜台高矗漳江湄，卖履分香有女儿。千古奸雄皆欲鬼，一家子弟尽情痴。竟因求士拘徐母，未必怜才赎蔡姬。我为二乔夫婿恨，空文亦受老瞒欺。
秋扇,清末民国初,许南英,西风料峭挟霜严，收拾罗纨入枕函。宫女自怜恩爱绝，有人含泪叠青衫。
题墨梅，赠赵云石,清末民国初,许南英,漫天飞雪正空濛，酝酿梅花著意工。老鹤归来长一啸，师雄犹在醉眠中。
红楼梦题词,清末民国初,许南英,村言假语破情关，无奈空山石太顽。世事本空惟道、释，家声半坏在钗环。从知纨裤轻儇子，尽在衣冠世禄班。寄语观书观大略，先将绮障力除删！
李广射虎,清末民国初,许南英,一身都是力，不偶数迍邅。亦识将军勇，其如天子偏！谗言金可铄，神射石能穿。经过北平地，天高月不圆！
红拂女,清末民国初,许南英,尸居馀气知杨素，倜傥权奇识卫公。公子太原裘可裼，侍儿半夜服仍红。能令夫婿军天策，更有阿兄王海东。惭愧凌烟诸将相，论功合让女英雄。
项羽,清末民国初,许南英,学书尤学剑，愿作万人豪。韬略输韩信，威名夺汉高。虞兮生不幸，骓也尔徒劳！盖世英雄气，乌江吼怒涛！
壬子中秋吴园小集，对月分韵,清末民国初,许南英,昨夜西风紧，凉月光生晕。今宵白玉盘，皎洁绝尘坋。清辉遍小园，月来花亦韵。布席列清樽，瓮头开旧酝。团圆十二子，我亦占一分。在吟不在饮，精神各自奋。苦思索枯腹，欲将老命拚。愧无有佳句，有之吾无隐。天生我何如？我欲向天问。身世有蹉跎，得失无喜愠。乘风欲归去，玉宇琼楼靳。举头月正中，时已三更近。
老骥,清末民国初,许南英,豆刍何恋栈，自分等驽骀。祗为故恩重，因之壮志灰。萧萧嘶落日，历历上崔嵬。市骨人何在，天涯望郭隗？
风筝,清末民国初,许南英,飘飏秋空一线痕，夕阳弹指又黄昏。远音似听飞鸿遽，绝调犹闻老鹤喧。昨夜霓裳开月府，当年词曲奏云门。钧天旧乐翻新调，入耳声声总断魂！
古琴,清末民国初,许南英,此是「芭蕉雨」，文山旧品题。伤心臣欲泣，焦尾物谁携？举世知音少，当途赏鉴低。抚弦弹一曲，风雨亦凄迷！
观鱼,清末民国初,许南英,偶来濠上数修鳞，游泳洋洋自在身。劝女潜渊休被饵，江干几辈正垂纶！
射雕,清末民国初,许南英,遍地秋风落木号，平原驻马仰天高。徘徊莫试强弓手，为惜云霄一羽毛！
放鹤,清末民国初,许南英,孤山处士已无家，有鹤追随野兴赊。祝汝九皋长一啸，早归相约伴梅花。
盘马,清末民国初,许南英,一鞭曾走遍天街，捷足驰驱莫与偕。多少风尘名利客，何人解勒到临崖？
斗蟀,清末民国初,许南英,儿童偏好胜，时托瓦盆招。自恃虫能斗，频将草一撩。平章误君国，太史纪风谣。谁识崇勤俭？唐风上溯尧。
病起,清末民国初,许南英,瘦尽腰围懒画眉，熏笼斜倚自支颐。憨痴故意骄慈母，困倦无因泥侍儿。粉印分明留角枕，花枝摇曳拂罗帏。阿侬别有伤心事，不是人间药可医！
绣鞋,清末民国初,许南英,踏青原上柳如烟，鞋印春郊步步填。细认凤头纤小处，今年花样胜常年。
竹夫人,清末民国初,许南英,苦熟何方一灸针，累伊称体解虚心。藤床与汝甘同梦，久被山妻妒到今。
题画梅，赠谢石秋,清末民国初,许南英,风云变态天无色，挂笏来游毗舍耶。世事人情全不管，自和墨水写梅花。
苏属国 其一,清末民国初,许南英,忍死依然是汉臣，独全一节受诸辛。冰天雪窖寒如此，马角乌头惨不春。犹有音书传绝塞，别成眷属老胡尘。北平不见封侯印，君是将军劫后身。
苏属国 其二,清末民国初,许南英,议和不战议和亲，始见单于放使臣。属国一官归绝塞，中原万里靖胡尘。风骚独创五言体，冰雪能过十九春。骸骨依然归汉土，明妃毕竟是恩人。
严武,清末民国初,许南英,乃有此儿非恶语，杀机一动太无情。看他盛气凌人处，开府由来是后生！
晓角,清末民国初,许南英,玉宇月将落，银河星欲无。一声催晓角，风雪满征途。
满城风雨近重阳,清末民国初,许南英,满城风雨近重阳，旅客他乡是故乡。遍插茱萸犹有恨，独看鸿雁不成行。悲秋自古诗多好，败兴从今事正长。羡杀孤高篱下菊，保持晚节傲新霜。
闻砧,清末民国初,许南英,谁家少妇意何哀，浣尽征衣坐水隈。捣碎秋心千万转，一声声自月中来！
竹烟筒 其一,清末民国初,许南英,虚心劲节本通材，气味时时近草莱。太息热中如火炽，醉心熏得黑如煤！
竹烟筒 其二,清末民国初,许南英,一竿吐纳烟云气，草已成灰思未灰。好是诗馀兼酒后，吹嘘坐索此君来。
螃蟹,清末民国初,许南英,公子无肠者，如何腹一团？满身皆甲胄，多足转蹒跚。罪尔横行甚，法宜支解完！持螯开毕瓮，一笑问州官。
吊祢衡,清末民国初,许南英,埋冤地下恨难消，鹦鹉洲前怅望遥！天下滔滔谁气节？诸公衮衮尽么么！当时诸子阴相妒，从古才人病在骄。大小儿曹终见杀，愧君清白树风标！
重阳前一日吴园分韵小集 其一,清末民国初,许南英,小楼耸出古城闉，中有栖迟一散人。闲日且还文字债，深秋尚滞去来身。十年旧雨如萍聚，两鬓飞霜对菊新。预约明朝高会处，老夫先脱惠文巾。
重阳前一日吴园分韵小集 其二,清末民国初,许南英,偶逢佳节联诗会，节未来时兴转新。作客他乡唯独我，逢时觅句有同人。深秋已想开兰棹，胜友犹留落葛巾。老去可能身健在，明年明日去来频？
重阳雨 其一,清末民国初,许南英,孟嘉戴帽龙山落，王勃扬帆滕阁迷。本是有风今有雨，刘郎亦骇不能题。
重阳雨 其二,清末民国初,许南英,静听檐前铁马嘶，凉风过处雨凄凄。同人已负登高约，屐齿篱东印菊畦。
瀑布,清末民国初,许南英,缭绕山当缺，奔腾水欲飞。穿林回组练，触石喷珠玑。雨过仙人掌，天垂织女机。回看原隰遍，千顷稻粱肥。
重阳后二日送黄西圃东航,清末民国初,许南英,酒赋琴歌已十旬，喜君烂熳见天真。文章天地皆秋气，品格江湖一散人。再策鳌头高濯足，莫留鹿耳困吟身！布帆无恙西风紧，君向蜓洲我鹭津。
秋月,清末民国初,许南英,万籁无声独倚阑，当头皓魄挂云端。清辉莫到十分满，圆缺从无一例看。遍地疑霜秋有色，长空如水夜生寒。关心伫望山河影，知否中原尚未安？
明妃,清末民国初,许南英,无功愧杀将军李，忍死徒劳属国苏。毕竟谗人还玉汝，奇功专在美人图。
太真,清末民国初,许南英,鼙鼓声声动地来，梨花无主尽情开。洗儿百万金钱去，买得胡儿作祸胎！
谢石秋酒后赠句，即用原韵酬答 其一,清末民国初,许南英,十旬游倦拟归休，况复新霜两鬓秋。花外联诗诗外酒，与君尽醉啸霞楼。
谢石秋酒后赠句，即用原韵酬答 其二,清末民国初,许南英,独客归山度一秋，若为笔墨半勾留。后来野史论耆旧，总对梅花说故侯。
博物馆望招魂祭场，和谢石秋原韵,清末民国初,许南英,满天微雨洒秋空，彷佛灵旗正御风。一勺寒泉荐秋菊，雨晴风静日方中。
晚香楼即景,清末民国初,许南英,一瞥沧桑十八年，延陵斋馆已云烟！尚馀青草数弓地，况是黄花九月天！博雅参观方物贵，清高亲炙主人贤。儿时我亦频来此，再上高楼独怆然！
与谢石秋夜酌偶成 其一,清末民国初,许南英,霜磬泠泠落九天，道人重梦小游仙。近来悟得长生诀，收拾云罗作被眠。
与谢石秋夜酌偶成 其二,清末民国初,许南英,曲折云房别有天，万花簇拥紫髯仙。倦闻别鹤离鸾调，自酌琼浆自在眠。
有赠,清末民国初,许南英,不知海外有奇童，赠汝加名蔡汉融。四岁能通千百字，鸡群一鹤立当中。
吴大帝 其二,清末民国初,许南英,紫髯碧眼亦威严，破虏生儿自不凡。兄寿不长天意在，母怀征异月华衔。薄情竟绝金刀婿，奇计能烧铁锁帆。王气至今犹未歇，石头城外石巉巉。
孙夫人,清末民国初,许南英,堂堂夫婿卯金刀，正统相承自不磨。窃幸蒹葭能倚玉，独怜戎马竟称戈。云封蜀栈迷归路，水溢吴江绝爱河。莫谓枭姬非正室，苦将失计怨哥哥！
有赠 其一,清末民国初,许南英,舞衫歌扇一齐捐，忏悔慈云大士前。顾我似曾相识燕，美人名士各凄然！
有赠 其二,清末民国初,许南英,廿年前事已云烟，况复沧桑幻海田。我似头陀卿绣佛，自怜且更为君怜。
高渐离,清末民国初,许南英,朔风易水涯，不与荆卿偕。岂是君无勇？明知事不谐。椎飞人不作，筑破恨长埋。忍听「萧萧」曲，难消侠士怀！
闻笛,清末民国初,许南英,寒蛩四壁冷啾啾，寂静长空众籁收。何处一声初弄笛，有人万里独悲秋。馀音嘹亮桓伊曲，曙色凄凉赵嘏楼。不尽江山摇落感，碧云如水满天流！
崖门吊古,清末民国初,许南英,残山剩水崖门下，有宋君臣草草消。大海回澜犹有恨，荒祠冷月转无聊！赵家块肉随流水，陆相忠魂化怒潮。中国祗今新易主，胡儿未必尽天骄。
赠日本步兵大尉吉村长藏君,清末民国初,许南英,君王恩重此身轻，号令初传第一声。斜出仁川据平壤，国旗耀日上严城。
题画梅，赠吉村长藏君,清末民国初,许南英,搓㧎傲骨茁冰肌，不辨南枝与北枝。阵阵冷香春似海，春风吹上管公祠。
赠萧莲卿女史,清末民国初,许南英,旧闻林子语，空谷有婵娟。犹带看花眼，来吟咏絮篇。赏心能有几？觌面竟无缘！悟得生公法，毋为色相牵。
游台北基隆杂咏 其一,清末民国初,许南英,来游犹记少年曾，依旧山湾抱水澄。寰镜楼头收爽气，诗人合住第三层。
游台北基隆杂咏 其二,清末民国初,许南英,飞吟击钵斗尖叉，黄鹤高飞日影斜。收拾新诗如笋束，陆离光怪眼生花。
游台北基隆杂咏 其三,清末民国初,许南英,淮、楚当年数十营，共争前敌答升平。月眉山色清如画，烽火销沉月自明。
游台北基隆杂咏 其四,清末民国初,许南英,当筵一曲奏琵琶，儿女无愁笑语哗。有客自知亡国恨，厌闻人唱「后庭花」！
游台北基隆杂咏 其五,清末民国初,许南英,传闻兰蕙旧题诗，何事干卿水皱池？且莫涉江歌「采采」，莲房结子已多时！
游台北基隆杂咏 其六,清末民国初,许南英,似读刘褒真画本，旋寒旋热困胡床。杜诗愈疟原虚语，梦里模糊念子章。
游台北基隆杂咏 其七,清末民国初,许南英,再联雅会集怡楼，宾主翩翩互唱酬。老去陶潜归栗里，菊花静对一瓶秋。
拟小游仙 其五,清末民国初,许南英,御风夜夜驾云軿，偶向桃花洞口停。忽被蕊珠仙子笑，玉京忽现少微星。
拟小游仙 其六,清末民国初,许南英,听罢霓裳醉广寒，青天碧海夜漫漫。嫦娥果有真灵药，乞与人间返少丹。
拟小游仙 其七,清末民国初,许南英,随人信口自雌黄，自在华胥梦一场。巫峡雨云朝忽暮，何曾有梦到襄王。
拟小游仙 其八,清末民国初,许南英,忘情未到忘情天，究是凡夫不是仙。纵不著魔应自笑，此情种在廿年前。
钓雪 其一,清末民国初,许南英,大雪满前滩，孤舟一钓竿。江湖惟此老，天地不胜寒。冰泮思鱼上，风高伴鹤单。空山有白屋，归卧学袁安。
钓雪 其二,清末民国初,许南英,三尺不知寒，持来七尺竿。坐临冰凿凿，时拂玉珊珊。欲识高人意，宜从冷处看。严冬阳在下，疑有蛰龙蟠。
落叶 其一,清末民国初,许南英,萧萧风紧过西楼，落叶纷飞又一秋！岚影分明山露骨，树阴乾净月当头。夜阑独惜群乌冷，春至还看众绿稠。惟有梅花枯似铁，搓㧎瘦影满窗浮。
落叶 其二,清末民国初,许南英,落叶辞枝去去休，感时无那又惊秋！当头明月影筛地，入耳西风声撼楼。重叠乱云积洞口，搓㧎古木撑峰头。严冬过了春阳复，夏雨来时众绿稠。
落絮 其一,清末民国初,许南英,弱质飘零祗自知，受风偏是最高枝。团团作雪迷香径，缕缕随波泛美陂。飞白为谁成鹤氅？落红伴汝罥蛛丝！垂杨雒马关情甚，惆怅飞来是几时！
落絮 其二,清末民国初,许南英,暮春庭院画帘垂，帘外春风拂柳枝。落水化萍遭小劫，漫天作雪舞多时。怜君摇曳身无主，老我飘零鬓有丝！何日好风吹送汝，回头夭棘尚离披？
听泉,清末民国初,许南英,静闻幽涧响淙淙，伫立林间独倚筇。瀑布倒垂初咽石，瑶琴再鼓欲鸣松。在山始信流非浊，润物应知泽自浓。何处寻源分一脉，为安水碓听时舂？
古梅,清末民国初,许南英,偃蹇空山赏识稀，不随红紫斗芳菲。蟠龙一树笼烟密，独鹤千年带雪飞。三两著花香在骨，斑斓点藓铁为衣。天寒偶作罗浮梦，梦醒罗浮世已非！
霜钟,清末民国初,许南英,星河暂落夜漫漫，霜影凄迷月影残。远籁似传青女信，清音微度梵王坛。鸟啼断续冰华冷，鹤梦回旋曙色寒。拥被苦吟如入定，静听一百八声团。
耕烟,清末民国初,许南英,遍地白濛濛，高歌我稼同。早烟犹未散，晓日为之烘。杨柳春三月，桑麻地数弓。一蓑尘世外，来往亩南东。
云游僧,清末民国初,许南英,十方四部华严界，何事矜持入定严？卓锡飞穿湘水曲，芒鞋踏破蜀山尖。传心衣钵无常住，行脚东西靡所瞻。我为老僧下转语，渡江归去莫终淹！
红柑 其一,清末民国初,许南英,好是中宵薄醉馀，美人亲手擘来初。合欢解得相如渴，玉液琼浆总不如。
红柑 其二,清末民国初,许南英,腊前霜后剪来初，籍草金苞仔细储。待得鹂鸣春酒熟，踏青携汝出城墟。
山睡 其一,清末民国初,许南英,先生归卧南山下，山亦如人入睡乡。正与先生同冷梦，醒来一笑值春阳。
山睡 其二,清末民国初,许南英,次第看山山万变，层峦叠嶂况斜阳。似将淡墨摹山态，不是秋天明净妆。
留别瀛社、桃社、竹社、栎社、南社诸同人,清末民国初,许南英,碧云如水月如霜，北郭园亭尚未荒。萍聚竹城人小集，葭飞冬至夜初长。廿年聚散看双鬓，五社风流萃一堂。今夕会吟明日别，新诗为我压行装。
旧友陈基六相遇于新竹吟坛，口占绝句见赠。即用原韵，口占两绝以报 其一,清末民国初,许南英,犹有元龙湖海气，竹城城畔忽班荆。相期大雅扶轮手，晓日金鳌背上行。
旧友陈基六相遇于新竹吟坛，口占绝句见赠。即用原韵，口占两绝以报 其二,清末民国初,许南英,陶公解组官书晋，和民韬光璞抱荆。时地限人毋自苦，故山猿鹤有同行！
梅花酒,清末民国初,许南英,雪花酝酿入屠酥，准备迎年醉玉壶。风信更番春在望，水魂浮动夜围炉。笛声送腊三三弄，画意消寒九九图。世味尝馀尝酒味，能知此味是林逋！
塞马,清末民国初,许南英,执策呼无马，风尘等驽骀。驰驱过大漠，赏识得奇才。不受人羁勒，惟应独往来。若教逢伯乐，控驭尽龙媒。
拜岁兰,清末民国初,许南英,风信曾经第几番，美人香草露春痕。读骚本识花非俗，系易刚逢卦起元。臭味同心联友谊，瓣香低首拜天恩。乌盆打破归山去，甲子浑忘托畹根。
花露水 其一,清末民国初,许南英,有时一点透灵犀，鼻观闻香醉欲迷。色相已空馀味在，可怜弱质委香泥！
花露水 其二,清末民国初,许南英,枯坐如禅参鼻观，似闻芗泽透春闺。我欲为花重请命，无香且作海棠梨。
鸳鸯 其一,清末民国初,许南英,于飞暮暮复朝朝，占断扬州第六桥。福禄允宜君子匹，风流合让美人消。月圆梦影摇荷盖，风飏情丝拂柳条。自涤冰壶拈彩笔，写他文采上生绡。
鸳鸯 其二,清末民国初,许南英,一池绿水秀兰苕，争似文禽顾影娇。柳絮飞时毛羽满，荷花深处梦魂摇。并生合注双双谱，列队分飞六六桥。肠断莫愁湖畔路，小姑居处独无聊。
壬子冬日吴园小集，以「鸳鸯」命题，林湘畹得双元，谢籁轩、赵云石俱得眼。馀兴未已，往宝美楼开宴,清末民国初,许南英,神仙不羡羡鸳鸯，搁笔低头让老湘。争似芙蓉誇及第，故应竹叶喜称觞。美人自古无常态，醇酒今宵有别肠。我占便宜舒老眼，累人破费阮公囊。
步赵云石代某姬送别原韵 其一,清末民国初,许南英,果尔桃源别有天，归来何事为情牵？年催流矢人空老，光剩微弦月不圆。未减豪情呼酒醉，尚馀痴福受花怜。扁舟抛得同人去，梦绕鲲身、鹿耳边。
步赵云石代某姬送别原韵 其二,清末民国初,许南英,护花高处一铃圆，花外铃声彻耳边。自拥罗衾悲独旦，莫弹锦瑟误华年！江皋解佩逢交甫，潭水桃花送谪仙。相见况当离乱后，怜卿怜我两相怜。
战鼓 其一,清末民国初,许南英,阵门肃静响鼕鼕，号令初传第一通。我听鼓鼙思将帅，几多猿鹤与沙虫！
战鼓 其二,清末民国初,许南英,止齐步伐俱英雄，万马千营纪律同。马革裹尸男子事，报恩全在此声中。
题南社同人吴园送别图,清末民国初,许南英,拥座衣冠半旧游，我行无计暂勾留。韶光花映春风面，好句诗传黑海头。具此须眉同一笑，定知肝胆共千秋。雪鸿爪印知何处？剪取吴园一角楼。
留别南社同人 其二,清末民国初,许南英,步履时时自戒严，谨防局外注观瞻。重舒望眼观沧海，一例低头过屋檐。击楫被人疑祖逖，挂冠如我学陶潜。少年结习难除却，胜日还思斗韵尖。
留别南社同人 其三,清末民国初,许南英,又挥老泪湿征衫，回首斜阳挂赤崁！昨日弦歌张别宴，今朝风雨满归帆。去来乘兴毋相强，歌咏缘情自不凡。别后相思分两地，新诗还望锡瑶函！
留别南社同人 其四,清末民国初,许南英,未敢先期约后期，重来未卜定何时。诸君分手宜珍重，千古伤心是别离！大海浮萍随聚散，屋梁落月系怀思。钟情独有花梅老，索笑巡檐付与谁？
癸丑三月任命龙溪县知事，视事日偶成,清末民国初,许南英,飞来凫舄入清漳，遍地荆榛杂梓桑。私斗共誇民气勇，公田太息上农荒。分门别户吾无党，救弊扶衰国有光。此是紫阳遗教地，问心得过始登场。
和福建西路观察使吴芝青留别原韵 其一,清末民国初,许南英,岭南凫舄入清漳，冯妇车前攘臂将。自顾微官伤潦倒，幸逢大雅肃趋跄。去思民定知羊祜，伟绩公曾佐鲁阳。春水绿波伤别地，桥头柳色绽新黄！
和福建西路观察使吴芝青留别原韵 其二,清末民国初,许南英,鸡群一鹤立当中，布化心期普大同。岂有成心分党派，断无遇事问私公。荆山闲气钟奇士，漳水清流照此翁。父母重来贤子产，萧、曹规矩鉴原空。
和福建西路观察使吴芝青留别原韵 其三,清末民国初,许南英,哀鸿中泽动怀思，耳畔悲鸣困不支。兵燹昔年人丧乱，水灾前度势离披。资生元气犹难复，悔祸天心未有期。观察痌瘝长在抱，为民请命莫迟疑！
和福建西路观察使吴芝青留别原韵 其四,清末民国初,许南英,亦欲勤民亦治军，古来主将本斯文。中天日月销兵气，古郡河山靖匪氛。诗酒相将消暇日，雨霖既足趁归云。他时我亦山中去，肯与苔岑共一群？
王少涛嘱题曾经沧海图画册,清末民国初,许南英,羡君沧海几曾经，我亦东溟又北溟。四顾茫茫无彼岸，寄身人海一浮萍！
暮春偶成,清末民国初,许南英,庭梧嫩绿与檐齐，弄影纱窗日欲西。正是乡心枨触处，杜鹃竟与尽情啼！
题胡君湘笔记 其一,清末民国初,许南英,天壤偏生此逸才，搜罗古往与今来。就中不尽沧桑感，不是文章是劫灰！
题胡君湘笔记 其二,清末民国初,许南英,弱冠曾誇读五车，五车纵读竟何如？秀才利市成陈迹，一肚牢愁且著书。
汪杏泉寿辰登堂拜祝，书此志感，即以奉贺,清末民国初,许南英,驰逐文场皆弱冠，浮沈宦海共灰心！羡君气节龙之蛰，有子和鸣鹤在阴。不死竟逢新世界，馀生未忘旧山林。登堂一笑留君我，索取中山酒一斟。
沈琛笙五日有感，和其原韵并以慰之 其一,清末民国初,许南英,荆榛满地塞前途，召我犹辜说岂徒？临渴思泉方掘井，瞭饥吃饭且移厨。悲歌湘水三闾些，醉看中天五瑞图。酬汝菖蒲延岁酒，诗肠浸润莫愁枯！
沈琛笙五日有感，和其原韵并以慰之 其二,清末民国初,许南英,座中高踞老扬雄，且漫频书咄咄空！仰首遥天飞一鹤，伤心大野战群龙。抽豪气象干云綵，铸镜光芒射日红。后有文人征杞、宋，千秋应识寓公公。
再和沈琛笙五日有感原韵 其一,清末民国初,许南英,挂冠欲去失归途，混迹烟波作钓徒。半壁河山光汉土，一家妻子寄官厨。醉歌栗里陶潜赋，忍看监门郑侠图？枨触汨罗忠愤恨，中年哀乐泪痕枯！
再和沈琛笙五日有感原韵 其二,清末民国初,许南英,平头岁序不称雄，勘破红尘四大空。贝叶昙花参白马，兰汤蒲酒负元龙。急追落海斜阳薄，来扑燎原爝火红。太息操戈同入室，济时还欲仗群公！
下乡止斗偶成 其一,清末民国初,许南英,宿雨初收忽放晴，田禾摆飏午风轻。舆夫载我犹嫌热，况载中天赤日行。
下乡止斗偶成 其二,清末民国初,许南英,赤日当空行不得，两三椽屋暂勾留。晚禾早稻青黄半，艳绝篱边红石榴。
下乡止斗偶成 其三,清末民国初,许南英,平畴禾稼已云黄，一岁收馀两岁粮。不为稻粱争饮啄，何缘私斗蔓南乡？
下乡止斗偶成 其四,清末民国初,许南英,一命千金价不多，忍将性命等鸿毛！人亡财尽兵来扰，如受心胸剜一刀。
下乡止斗偶成 其五,清末民国初,许南英,奋勇冲锋人杀人，见兵如见五瘟神。奈何菩萨低眉说，不敌金刚怒目瞋？
下乡止斗偶成 其六,清末民国初,许南英,辛勤终岁力于田，积蓄金钱忽化烟。到得金钱轰化尽，相看垂泪悔从前！
下乡止斗偶成 其七,清末民国初,许南英,望见军容一一逃，守门老妇口哓哓。早知理法必如此，此祸由来尔自招！
下乡止斗偶成 其八,清末民国初,许南英,相持鹬蚌不甘休，蓦地渔人一网收。试问竞争何所事？自家说不出来由。
下乡止斗偶成 其九,清末民国初,许南英,世有人如鲁仲连，解纷排难息烽烟。定须火烈民知畏，用猛宜师子产贤。
纪私斗,清末民国初,许南英,半生不为利，今日岂为名？乡邻有斗者，不俟驾而行。当头戴烈日，挥汗事长征。来是为何事？为人平不平。讵识愚民愚，意气尚竞争。各挟其炮火，霹雳苦相轰。不知官法重，其视人命轻。东村因斗死，西村死相仍。纷纷请相验，斗杀叠案成。死斗无日息，无已调大兵。军队一到乡，炮火寂无声。东村父老遁，西村鸡犬惊。军曰『备糗粮』，糗粮美且精。军曰『备宿舍』，宿舍敞而明。军言『不如意』，叱咤莫敢撄。任意肆搜抉，箧倒而囊倾。怜彼乡父老，畏之缩如鼪！推原此祸始，出自愚父兄。盛气分强弱，武力较输嬴。一村为戎首，邻社俱联盟。如秦与六国，合纵而连衡。集乡弱之财，什一计取盈。如或毙敌人，出资众社擎。倘如被敌毙，死者徒牺牲！虽有续命财，强者相吞并。以此愚父老，利用斗为生！
送沈琛笙归衡山 其一,清末民国初,许南英,九曲衡峰望转遥，秋风湘水自萧萧。羊垣羚峡馀妖气，楚尾吴头起怒潮。万卷奇书收薏苡，一朝信史付刍荛。此行好慰乡人望，赠策权当学绕朝。
送沈琛笙归衡山 其二,清末民国初,许南英,伤心灾难万方多，转语劝君毋渡河！天上星辰摇北斗，地中蝼蚁梦南柯。出山水本清如镜，归岫云犹淡似罗。维楚有材仍楚用，莫随山鬼续「离骚」！
送沈琛笙归衡山 其三,清末民国初,许南英,听鼓羊城过往频，一官赘物付沈沦。俄惊席卷新民国，竟似轮回再世人！兵革欲销文献重，年华未老梓桑亲。笑看司马题桥返，挈得文君共食贫。
送沈琛笙归衡山 其四,清末民国初,许南英,清漳山水多生色，印住衡山老寓公。食不累官今闵贡，舂甘赁庑古梁鸿。秋高欲送伊人去，世乱应宜我辈穷！相士半生今有几，昂头欲捣碎虚空。
晓起,清末民国初,许南英,晓起楼头捲竹帘，春阴酝酿雨馀天。远山云气蒸晨饭，隔岸溪痕涨夜泉。宦梦如花春去落，乡心若絮老来牵！客来预订游山约，收拾龙团手自煎。
过海澄感事 其一,清末民国初,许南英,双桨随风水面平，荻芦瑟瑟作秋声。前汀错落渔寮见，远树参差古戍明。锡命上公雄镇海，周遭乱石巩专城。我来欲问前朝事，祗有斜阳照废营！
过海澄感事 其二,清末民国初,许南英,唾手功名称异数，平心而论总非宜。人除清室存明室，公助胡儿杀汉儿！班爵自应功狗冠，盖棺莫使草鸡知！易朝气节都如是，岂特泉南靖海施！
过木棉庵,清末民国初,许南英,小朝廷，小于鼠，平章军国痴儿女！半闲堂，闲于僧，笙歌夜夜西湖灯。满堂斗蟀秋风起，相公行乐醉未已！醉中不见强胡来，纵使胡来亦可喜。胡来祗杀赵家儿，岂杀媚胡一荡子！金缯岁币民膏脂，临安王气危乎危。咄尔何物贾秋壑，自坏北门之锁钥。正士朝端一旦空，权奸突过秦长脚。伟哉上书太学生，纲常为重身为轻。「锄奸」一纸奸胆落，边荒万里循州行。君之去路人归路，可怜狭路偏相遇。赠君一曲「行路难」，撤盖屏舆何处住？木棉庵，漳城南，树独如此人何堪！郑虎臣，宋小吏，屠贼直如屠狗易！报仇十载心，爱国两行泪！皮囊可惜入佛堂，遗臭至今尚圊厕。我来庵畔吊斜阳，千古忠奸两渺茫！为问木棉花在否，残碑留得姓名香！冬青已老六陵没，宋家无地葬奸骨。金笼玉枕安在哉，长卧草间听蟋蟀！
示四儿叔丑,清末民国初,许南英,我年过半生，汝年刚廿一。男儿志四方，何事困乡邑？忍泪别高堂，书剑羁绝域。为师人之患，予意转恻恻！况汝业未成，何堪作矜式！敩学本相资，此理求之得。汝须澡汝身，尤宜浴尔德！反躬既无惭，即以身作则。勿贪过量酒！勿渔非分色！临财慎操持！动气自遏抑！凡有此四端，皆是德之贼。所以古君子，守身如白璧。嗟嗟人海中，前途黑如漆！失足入迷途，后悔曷有极！圭海畹兰君，为予旧相识。可为汝师资，汝当侍其侧！海外素心人，持此以相质。解组谢世人，勖汝宜努力！
送关介堂明经归莆阳,清末民国初,许南英,满天寒雨出漳州，散发康之去不留。不帝我甘连蹈海，依人君苦粲登楼！萧条驿道枫将老，冷落官衙菊已秋。经过双鱼山下路，寄声珍重问张侯！
和耐公送关介堂原韵 其一,清末民国初,许南英,昨夜西风团百露，成霜低压菊花枝。倘来青女频相妒，问讯黄英祗自知。溟北鹏宜六月息，山南豹许一斑窥。老夫复去寻薇蕨，送子归山谱荔支。
和耐公送关介堂原韵 其二,清末民国初,许南英,得失穷通爱自如，食贫风味忆当初。已轻陆子千金橐，懒上刘公一纸书。往事抛随东海去，故人招隐北山庐。江湖满地风涛险，且莫临渊再羡鱼！
和耐公送关介堂原韵 其三,清末民国初,许南英,思鲈宦思如张翰，歌凤狂歌效陆通。入梦依稀宋野鹿，攀髯恸哭鼎湖龙。呼天昨日闻仓葛，避地何年访赤松？多谢声华牛、李党，本来心事不相同。
和耐公送关介堂原韵 其四,清末民国初,许南英,旧日盈廷卓卓英，而今宇宙不垂名。风流异代推前辈，经济中华属后生。剩有家山鲲、鹿恨，聊寻烟水鹭鸥盟！酒酣忽下伤心泪，独倚阑干涕泗并。
圆山,清末民国初,许南英,卷石呈孤秀，广轮面面圆。顶天空倚傍，矗地绝牵连。泽自饶云母，清宜种水仙。石狮岩咫尺，一勺试廉泉。
寿施耐公六十初度 其一,清末民国初,许南英,碧天如水月如霜，一点奎星作作芒。名士自天征骨相，遗民随地见文章。轮回玉局三生劫，消受金钗十二行。寄语朝云勤护惜，须知此是鲁灵光！
寿施耐公六十初度 其二,清末民国初,许南英,海东坛坫今何在，儒雅风流尚有师。一自乱离情愈挚，况经飘泊迹相随。是翁矍铄身何健，如我浮沈死尚迟！一肚皮容桑落酒，大家俱不合时宜。
寿施耐公六十初度 其三,清末民国初,许南英,旧时薇省老中书，遁迹江干赋索居。仆亦愿随萧颖士，人无不识马相如。久经作客多奇气，偶有传文是燹馀。且住芗江过岁晚，一溪春水钓鲈鱼。
寿施耐公六十初度 其四,清末民国初,许南英,漫云磨蝎是身宫，春在先生杖履中。落落元宗为傲吏，珊珊瘦骨是诗雄。论才久已无馀子，遗世谁能讽乃公？曾是玉皇香案吏，前身还与问坡翁！
和施耐公六十初度见赠之作并次原韵 其一,清末民国初,许南英,十年前已抱冬心，遁迹归山悔不深。铸错九州重聚铁，励清四畏再辞金。耐寒久中烟霞疾，忍饿毋为富贵淫。彻夜梅花枝上月，澄心自證去来今。
和施耐公六十初度见赠之作并次原韵 其二,清末民国初,许南英,小少胭肢走马坡，暮年在客作常何。公原靖海将军裔，我亦终南进士科。蜡烛灰心还坠泪，爨琴焦尾尚高歌。铜驼荆棘重相见，老泪纵横手自摩。
和施耐公六十初度见赠之作并次原韵 其三,清末民国初,许南英,轮回六道早分途，面目昂然一匹夫。贾谊忧时成谪宦，严光避地是狂奴。甘心长抱荆山璞，何事还求象罔珠？冷眼静观时世变，始知忠义寄刀屠。
读宋人张泽民梅花诗，戏次其韵 其一,清末民国初,许南英,花魁曾独占，冷癖本天生。万卉春皆共，乾坤气独清。暗香怜寂寞，老干任纵横。冷落谁为友？山矾认作兄。
读宋人张泽民梅花诗，戏次其韵 其二,清末民国初,许南英,昨夜开满枝，春色到疏篱。独对滕六坐，休令巽二知。空山高士行，绝世美人姿。酌酒与君饮，今宵慰所思。
闲居 其一,清末民国初,许南英,杜门谢俗容，陋巷绝华裾。春至艺荒菊，秋来种野蔬。诸孙时问字，一老自钞书。举首看天外，浮云自卷舒。
闲居 其二,清末民国初,许南英,与世殊不合，于人无所求。科头踞松下，洗耳择清流。入幕郤超老，下车冯妇羞。儿曹能食力，老子又何忧！
移居管厝巷,清末民国初,许南英,寄迹依皋庑，巷深静不哗。前朝吏部宅，今日故侯家。春气藏梅蕊，新雷长笋芽。往来无俗客，自品建溪茶。
题林叔臧鼓浪屿菽庄 其一,清末民国初,许南英,几经小劫历红羊，一瞥华年鬓欲霜。破费买山钱十万，武陵世外作渔郎。
题林叔臧鼓浪屿菽庄 其二,清末民国初,许南英,卜筑园林近洞天，避人避世地行仙。听潮楼上频东望，鹿浪鲲涛一怆然。
题林叔臧鼓浪屿菽庄 其三,清末民国初,许南英,劳劳客去主人闲，随意科头水石间。添种梅花千万本，闽中又一小孤山。
题林叔臧鼓浪屿菽庄 其四,清末民国初,许南英,东山丝竹思安石，金谷风流忆季伦。若使二公生并世，鹭江鼎峙有三人。
清明日，闻邻人祭扫有感,清末民国初,许南英,浮家泛宅寄漳城，时有乡心触处生。闻道隔邻忙祭扫，一年难过是清明！
和陈忏真原韵 其一,清末民国初,许南英,吟榭桐阴旧结坛，清词丽句向曾看。久知大地无虚士，忽读新诗胜拜官。天醉未醒疑中酒，臣饥欲死忍焚兰？他时野史征人品，总在清和夷惠间。
和陈忏真原韵 其二,清末民国初,许南英,忍死难争没世名，从前始悔领专城。乾坤到此消清气，文字多应变征声。杜甫自怜穿短褐，终军莫再请长缨！思焚笔砚归山去，遁迹渔樵过此生。
寿李启授令堂李太夫人 其一,清末民国初,许南英,蟠根仙李荫瑶池，钟毓坤灵作阃仪。天上星光辉婺夕，人间风景饯春时。贤郎久受熊丸训，寿母齐赓燕喜诗。我是毗舍耶岛客，延年上献九茎芝。
寿李启授令堂李太夫人 其二,清末民国初,许南英,春风萱国绮筵开，笑指麻姑晋酒杯。仁寿镜光鸾自舞，沧桑筹数鹤添来。相夫曾似尧夫达，生子当如亚子才。历受苦辛如啖蔗，渐知滋味有甘回。
游山过九龙岭，夜宿双坪 其一,清末民国初,许南英,雨夜消游兴，今朝忽放晴。看山曾有约，出郭不徒行。众卉含生意，新禽变异声。夕阳过岭去，今夜驻双坪。
游山过九龙岭，夜宿双坪 其二,清末民国初,许南英,踏遍山重叠，峰回路转深。鸟声分下上，树色半晴阴。尘世无常住，仙源不可寻。樵山渔水者，从此结知音。
谒双坪大宗祠,清末民国初,许南英,高阳旧苗裔，开族聚山河。祖泽松杉古，孙支葛藟多。衣冠今不作，霜露怅如何！国运初更始，相期体共和。
寿林叔臧侍郎四十初度,清末民国初,许南英,綵线结成长寿缕，海天角亢彻宵明。龙头拓地开诗社，牛耳登坛让主盟。品格自征仁者寿，襟怀雅得圣之清。黑头备致箕畴福，久与山庄永令名。
贺林叔臧侍郎暨德配龚夫人四十初度逢闰重庆,清末民国初,许南英,主人豪兴足，遁世已无求。又值天中节，重逢五月秋。家庭崇地望，弧帨荷天庥。吉礼仍铺设，虚文谢应酬。华堂森剑佩，绮席别珍羞。酌酒何须斗，飞觞不用筹。伶人开菊部，词客泛兰舟。芝自麻姑献，桃疑曼倩偷。艺姬能赵舞，歌伎善吴讴。庭桂飘金粟，墙花灿火榴。薰风鸣佩玉，皎月涌晶球。斯世沦文教，先生有隐忧。狂澜思一挽，砥柱作中流。拓地开诗社，傍山筑草楼。勋名存社稷，经济寄林丘。文献推宗主，风骚续胜游。叨陪元白侣，晋接纪群俦。日或山庄集，诗应水阁留。清风来蕙榭，晚涨入芦洲。好客闻严武，畸人惜马周。望门争御李，入幕愿依刘。罗致多遗老，旁招到故侯。劳劳蓬自转，息息芥相投。我愧弹冯铗，公能识卞璆。在山思太傅，借地仰荆州。不舞嗤羊鹤，无文笑郑牛。肚皮时不合，鲠骨傲难柔。士贵伸知己，人还爱自由。名心消覆鹿，野兴狎眠鸥。笑索延年酒，诗成大白浮。
菽庄主人闰五月四十初度重庆,清末民国初,许南英,五声按律尚蕤宾，犹见双星耀海滨。佳藕为公增一节，灵芝啖我隔三旬。中原日月符新命，闽派风骚属主人。载咏九如天保句，跻堂不厌往来频。
菽庄钟社即事 其一,清末民国初,许南英,霖雨苍生有替人，东山高卧养闲身。相从大海回澜处，冷看风涛变幻新。
菽庄钟社即事 其二,清末民国初,许南英,相逢沦落劫馀灰，一辈文人尽散材。独自不忘风雅事，招邀名士过江来。
菽庄钟社即事 其三,清末民国初,许南英,骚坛俯瞰鼓浪湄，咸、籍风流独冠时。高挹群贤同入座，满天风雨夜鏖诗。
和菽庄主人听潮楼晚眺原韵,清末民国初,许南英,依人王粲老，百不合时宜。创后应思痛，几先不入危。雨云随反覆，衡泌且栖迟。已废经纶事，春蚕尚有丝。
前作意有未尽，再叠原韵,清末民国初,许南英,一局容高卧，林泉左右宜。在山招隐逸，当世系安危。晚涨来何急？春云出故迟。软红名利客，笑尔逐鞭丝！
送李偕荪年兄归武夷 其一,清末民国初,许南英,雨云翻覆后，相见古榕城。萍水新投契，苔岑旧结盟。抚琴思变调，击缶听争鸣。翘首长空远，抟风化大鹏。
送李偕荪年兄归武夷 其二,清末民国初,许南英,治乱吾无责，归山老不闻。当途皆碌碌，斯世况棼棼。正拟韦相佩，何期袂忽分！武夷山水好，为约幔亭君。
林景商观察招饮怡园，酒后口占 其一,清末民国初,许南英,蒲桃架下布清尊，奇趣看山日闭门。醉与谈瀛沧海客，一天凉雨坐黄昏。
林景商观察招饮怡园，酒后口占 其二,清末民国初,许南英,旧是经纶济世才，如何蛰伏老岩隈？让人干预苍生事，容我鏖诗薄醉来。
菽庄四咏 其一 听潮楼,清末民国初,许南英,一辈旧人尝往返，十年豪气已除删。倚栏顾盼兼天浪，举手招呼隔岸山。淜湃潮声都入耳，参差黛色尽开颜。客来莫话沧桑事，容我浮生片刻闲！
菽庄四咏 其二 眉阁,清末民国初,许南英,桥下一渠添勺水，阶前万种列盆花。绿杉落日司空屋，黄草秋风老杜家。可有渔人寻晋、魏？偶同农父话桑麻。高吟四壁飞天籁，兀坐忘机树影斜。
菽庄四咏 其三 芦溆,清末民国初,许南英,凿石成隍引海流，黄芦多处系扁舟。青山树里新蜗屋，红蓼花时小鹭洲。细浪频吹来有约，懒云欲出暂勾留。头衔且署清凉士，伫看天容气已秋。
菽庄四咏 其四 蕙香榭,清末民国初,许南英,穷途薄命有知音，一笑相逢證素心。名士美人香草意，孤臣山鬼女萝吟。与君入室言宜佩，招我归山迹可寻。领取祖香清气味，自从海外到于今。
和施耐公感兴原韵 其一,清末民国初,许南英,景皇先后咏罗天，师弟榕坛翰墨缘。公自马融专一席，我曾羊祜将群贤。毁家尚未忘前事，亡国何堪值暮年！凤泊鸾飘无处所，买山犹涩阮囊钱！
和施耐公感兴原韵 其二,清末民国初,许南英,浮沈薄宦走天涯，谣诼何来鬼一车！在我虽非尘外骥，于人未免井中蛙。斑痕春雨湘妃竹，瘦影秋风帝女花。甘作黄冠归里客，种瓜门榜故侯家。
和施耐公感兴原韵 其三,清末民国初,许南英,笑人儒腐尚之乎，我已书城日就芜。不信穷途同阮籍，行将老圃学樊须。故人门第依牛、李，贱子声华让骆、卢。寂寞芙蓉江上冷，一竿烟雨访吾徒。
和施耐公感兴原韵 其四,清末民国初,许南英,未肯清泉混浊流，长安换取烂羊头。衔杯倦眼天何醉？击剑雄心气已秋。不舞已成羊子鹤，无文自笑郑家牛。肚皮不合时宜久，傲骨狂名到处留。
和施耐公感兴原韵 其五,清末民国初,许南英,八叉七步萃骚坛，老眼无花仔细看。知味人应鸡取蹠，闻腥我愧鼠遗肝。红颜莫作长门怨，白首如歌蜀道难。此是雕虫称小技，漫呼屈、宋作衙官。
和施耐公感兴原韵 其六,清末民国初,许南英,似闻双鹤九皋鸣，雏鹤悠扬老鹤清。抗手籍、咸齐引重，知音群、纪不相轻。风尘相士金篦刮，月旦论才玉尺衡。世有伟人扶汉鼎，南阳诸葛自躬耕。
和施耐公感兴原韵 其七,清末民国初,许南英,玉案御香烟已冷，中书老矣秃头公。科名惨绿杜荀鹤，文字杀青陆士龙。霜信未归秋后燕，冰心不语夏时虫。故人厚禄知何许？自逐京尘十丈红。
和施耐公感兴原韵 其八,清末民国初,许南英,书生惯说是艰辛，阅历风尘六十春。可许管宁终处士？大呼仓葛本主人！此生已受虚名累，到死难医傲骨驯。令与维摩寻解脱，能诗岛佛證前身。
和陈丈剑门新秋偶兴呈菽庄主人原韵 其一,清末民国初,许南英,搜材爨下认焦桐，结素高山流水中。瞥尔六旬仍故我，岿然一座可无公。老能遂服庸非福，宦到空囊不讳穷。四壁虫声灯一豆，坐听庭树起秋风。
和陈丈剑门新秋偶兴呈菽庄主人原韵 其二,清末民国初,许南英,无用文章已忏除，栖迟芝麓久离居。登场傀儡凭提线，入彀英雄悔读书。不与天公争福命，偶逢野老话樵渔。异时志乘求遗逸，冷宦头衔或是渠！
和陈丈剑门新秋偶兴呈菽庄主人原韵 其三,清末民国初,许南英,国运初基众竞趋，相公物望纸新糊。羊头换去将军印，骥尾吹来处士竽。何物有灵惟阿堵，无言解闷此葫芦！问天已醉吾何醒？隶入高阳作酒徒。
和陈丈剑门新秋偶兴呈菽庄主人原韵 其四,清末民国初,许南英,向暖南飞望九衡，回翔雁影倦长征。十朝野史伤心秘，一局残棋冷眼明！纵使河山终有主，可怜宇宙实无情！乱离飘泊干戈际，饭颗山头太瘦生。
和陈丈剑门新秋偶兴呈菽庄主人原韵 其五,清末民国初,许南英,作客如僧暂挂单，一生常恐露儒酸。蓬莱渺渺经三浅，尘世劳劳觉万难。涂炭乡人焉浼我？衣冠公仆尚言官？孟尝门下冯谖老，祗有随身一铗看。
和陈丈剑门新秋偶兴呈菽庄主人原韵 其六,清末民国初,许南英,中年遇事多哀乐，老去情怀祗自伤。甑已堕尘同孟敏，斧曾修月忆吴刚。黍禾太息宗周覆，芹藻犹思我鲁光！帝制民权浑未定，明修栈道暗陈仓！
和陈丈剑门新秋偶兴呈菽庄主人原韵 其七,清末民国初,许南英,浑忘两鬓已华颠，酒赋琴歌胜少年。老圃晚香韩魏国，晓风残月柳屯田。伊人千载思空谷，逝者同时感在川。幸厕十年兄事列，相逢祗好乐馀天！
和陈丈剑门新秋偶兴呈菽庄主人原韵 其八,清末民国初,许南英,佳什能消十斛愁，从今不作杞人忧。修龄未可将钱买，短景惟应秉烛游。海上鱼龙随变幻，江干鸥鹭为勾留。菽庄松柏如人寿，杖履从公入壑丘。
甲寅闰五月七日偕沈琛笙、徐蕴山赴菽庄诗社；夜发芗江，晓至江东桥趋谒黄石斋先生讲堂 其一,清末民国初,许南英,后游从二客，老兴拟东坡。北斗天容净，南山树色多。炎威消酷吏，幻梦冷春婆。酬酒芗江下，回头吊汨罗。
甲寅闰五月七日偕沈琛笙、徐蕴山赴菽庄诗社；夜发芗江，晓至江东桥趋谒黄石斋先生讲堂 其二,清末民国初,许南英,江东桥上望，山上邺山堂。道学无馀子，先生有瓣香。艰难丁末造，阅历冷沧桑。偶话前朝事，勾陈勿起芒。
和陈丈剑门见赠原韵 其一,清末民国初,许南英,鹭屿相逢皆老大，廿年前共赴公车。一麾作郡游邹鲁，几点看山上太华。绩奏黄流闻帝可，泽苏赤旱慰兄嗟。似知天意将亡晋，归去来兮宦兴赊。
和陈丈剑门见赠原韵 其二,清末民国初,许南英,落月犹疑在屋梁，凉蝉抱树发清商。公真健者如松柏，我亦乡人敬梓桑。著作尚馀扬子草，海邦犹想召公棠。岿然一座灵光殿，窃幸同时切景行。
和陈丈剑门见赠原韵 其三,清末民国初,许南英,千万军声动地来，沙虫猿鹤俱尘埃。一球秋肃皆遭劫，六琯春阳望起灰。太息衣冠诸老尽！若论仕宦几人回？死犹有待生无味，馀勇还堪贾酒杯。
和陈丈剑门见赠原韵 其四,清末民国初,许南英,诸贤热血苦相争，争得「共和」两字名。未见衣冠遵汉制，徒闻岁月改周正。山中病鹤原长寿，天上妖狐欲变精。才调百无堪一用，自惭人唤「许先生」！
再叠前韵 其一,清末民国初,许南英,一官已挂西山笏，自逐西风薄笨车。赤崁廿年思故里，红尘十丈冷京华。湘中兰芷伊谁赠？江上芙蓉自怨嗟！早识穷通原有命，十年悔不读书赊。
再叠前韵 其二,清末民国初,许南英,汉、秦而下逮萧、梁，词赋源流待酌商。得与奇异同赏析，不知田海已沧桑！鸟欣有托迁乔木，花恨无香托海棠。问字日来亲长者，可能弟子列班行？
再叠前韵 其三,清末民国初,许南英,滚滚波澜笔底来，雷霆冰雪绝纤埃。老成治事神仍王，旖旎谈诗志未灰。奉倩多情怜妾病，朝云无恙望春回。何缘乞得长生药，擎向床头晋一杯。
再叠前韵 其四,清末民国初,许南英,天演由来是竞争，胜优败劣自然名。人皆雕鹗横秋健，我是饩羊告夏正。未扑俗尘登白社，欲医凡骨采黄精。梦中旧侣来招手，羽化人间誓不生。
三叠前韵 其一,清末民国初,许南英,圣门弟子多官鲁，公亦曾驱历下车。紫诏九重登上考，黄图一瞥复中华。斯民岂尽皆吾责？君子无恒咏尔嗟！一角清源娱老地，山中岁月尚堪赊。
三叠前韵 其二,清末民国初,许南英,振民革命首康、梁，当道憣然力保商。宰相弄权惟记李，国人私语欲烹桑。决来江水思苏鲋，乞得春阴为护棠。试问前筹谁借箸？元龙意气冠当行。
三叠前韵 其三,清末民国初,许南英,阴霾四塞挟风来，万里长沙捲黑埃。别墅楸枰方外局，名山文字劫馀灰。情天西北谁能补？逝水东南去不回！柱国救时嗟太晚，车薪已火尚持杯？
三叠前韵 其四,清末民国初,许南英,世事如棋一局争，祗争权利不争名。一针度处翻鸳谱，众射穿时失鹄正。不作马牛藏我拙，肯攀龙凤让人精？从今谢绝尘间事，且学嵇康论养生。
四叠前韵 其一,清末民国初,许南英,卫武耄期犹好学，门前长者日停车。有时作画胸成竹，竟日谈诗气自华。如此苍生书咄咄，无疆黄耇咏嗟嗟。暮年烈士心犹壮，为乞修龄百岁赊。
四叠前韵 其二,清末民国初,许南英,七字联诗仿柏梁，言诗许我起予、商。书来锦鲤看「留草」，笔下春蚕听食桑。文献几沦留硕果，宾朋共济泛沙棠。梦中亡友来相告，推解蒙恩泪几行。
四叠前韵 其三,清末民国初,许南英,皈依佛海證如来，捣碎人生尽化埃。俗障未除如幻泡，名心已死不然灰。新音「白雪」歌难和，倦眼「黄粱」梦乍回。弱水三千仙子宅，招招欲渡苦无杯！
四叠前韵 其四,清末民国初,许南英,蛮触何时已息争，就中权术莫能名。老还有我观时变，春竟无王纪月正！世外渔人忘甲子，山中木客拜星精。江淹老去才将尽，梦断春花笔下生！
题王焕斋翕园落成,清末民国初,许南英,有志终教事竟成，池亭洞壑费经营。青山我愧无钱买，妒羡君家两弟兄。
杜鹃花,清末民国初,许南英,送尽东风蜀道赊，一枝红影滞天涯。身经亡国无穷恨，愁对冤禽劫后花！
寿黄菊三中将六旬荣寿,清末民国初,许南英,科名得意状元郎，出镇南交鬓未霜。老我十年依细柳，从公一瞥历沧桑。河山天付中原主，辅弼星瞻大将芒。画戟森严兵燹靖，跻堂遥祝郭汾阳。
祝黄仲训令堂郑太夫人六旬荣寿,清末民国初,许南英,西母瑶池敞寿筵，梅花初放小春前。鸱夷泛海成三徙，燕喜开堂庆百年。莱綵殊恩新紫绶，荻书懿训旧青毡。夜光杯晋麻姑酒，醉后狂吟小洞天。
和庄畹耕秋感原韵,清末民国初,许南英,秋原负手立斜阳，反顾家山欲断肠。佳节插萸悲逝水，他乡就菊近新霜。依人自笑冯唐老，玩世无如阮籍狂。试上晃岩高处望，海天万里战云黄！
祝陈漪轩六秩晋一寿,清末民国初,许南英,平生不信佛，佛说有因缘。人海恒河数，相逢忆万千。小少未出门，孤陋困如蜷。壮岁游京华，群彦相流连。谁为载道器，谁为济时贤？往来俱泛泛，过眼如云烟！一二素心人，把臂亦欣然。自经丧乱后，聚散各云天。愿言思良友，魂梦与周旋。独我漪轩老，伏处芗江边。漪轩绩学者，弱冠守青毡。及门诸弟子，玉笋庆班联。贤书登荐剡，桂子月中圆。正欣秋试捷，孰料春闱蠲！丹霞启后学，朝夕费陶甄。中原正多故，挟策陈王前。凤鸾栖枳棘，服岭试贪泉。我本鲲鹿人，钓游染腥膻。改官向南越，百里寄仔肩。其时见君子，道范仰高坚。谈诗探奥窍，说理妙言诠。粤中诸利弊，夙夜事寻研。上书诸大吏，当道雅相延。绾篆连平州，民悍地亦偏。蜩唐当鼎沸，贼与官争权。惟公仗忠信，恩德遍黎元。爱公如父母，为公继俸钱。世途尽荆棘，道路行人鲜。部民送出险，拂袖始归田。公为桑梓计，疾恶等鹰鹯。一再篆漳浦，口碑载道传。德高尚集谤，言直易招愆。时宜既不合，倦鸟亦知还。回思往者事，茫茫一梦焉。甲寅冬十月，岭梅新吐妍。又值公生日，花甲一周年。小诗为公寿，笠屐登华筵。共醉三生石，同参我佛禅。
菽庄观菊，赋呈主人,清末民国初,许南英,深秋天气清且肃，东山尽日歇丝竹。新霜昨夜入东篱，开遍菽庄万畦菊。主人折柬会高贤，特为秋花开一局。入门彷佛不见花，但见叠叠重重五色霞。占断菽庄好秋景，为舒老眼数奇葩。就中是谁有花癖？一一平章精考覈。雨馀日焙鹤顶红，风前露滋蟹爪白。绯绶新承昨日恩，紫标犹想先人泽。中央正色冠群英，黄种居然据专席。胜会联吟亦足豪，主人绝唱冠吾曹。餐英大嚼鲈鱼馔，末座便宜作老饕。醉归踏月天澄澈，别有短吟随兴发。满身犹带魏公香，白首相期葆晚节。
鹭门灯谜合刻题词 其一,清末民国初,许南英,年来事事冷于冰，趺坐诗龛一定僧。文字语言齐解脱，木樨香里證传灯。
鹭门灯谜合刻题词 其二,清末民国初,许南英,斗角钩心各蕴奇，外孙幼妇索曹碑。奸雄亦有输人处，羡杀杨修是小儿。
寄南洋林少眉、庄贻华 其一,清末民国初,许南英,风急霜天一雁书，奚囊得句近何如？婿乡知否桃源里，翘望南云讯起居。
寄南洋林少眉、庄贻华 其二,清末民国初,许南英,抗手飞吟过七洲，群瞻李、郭御仙舟。此行悔不从君后，梦寐沧溟海尽头。
施君涵宇为其所欢索句，书此应之 其一,清末民国初,许南英,燕支争买逐时新，阅历共和五族春。独抱琵琶江上望，茫茫谁是有情人？
施君涵宇为其所欢索句，书此应之 其二,清末民国初,许南英,镜里羞颜两鬓华，春风看遍自由花。故侯肮脏浑无奈，祗合章台老狭斜。
祝江杏村侍御令堂林太夫人八十,清末民国初,许南英,春明旧梦黯然消，谏草伤时手自烧。反哺慈乌依老母，触邪神豸忆前朝。伫看石火经红劫，遥指媊星耀绛霄。同是平头公未老，犹衣莱服祝花朝。
乙卯清明前一日送王少涛归台湾,清末民国初,许南英,黯然欲别近清明，触我思乡百感生。指点米家书画舫，雨丝烟柳送归程。
寄祝黄仲训四十初度,清末民国初,许南英,紫云深秀郁磅礴，闲气特钟黄氏族。文采风流世有人，历数殊难更以仆。前有耆旧已云烟，独有今贤迈古贤。弱冠一衿登首选，中年万贯满腰缠。平生嗜好惟文墨，若论青紫何难得。不辞泛海学陶朱，自愿输边同卜式。造福无量惠祖乡，奇人干济侠人肠。国恩三锡颁蒲谷，舆论交孚遍梓桑。去冬阿母瑶池宴，四壁琳琅俱时彦。霓裳旧谱舞仙鸾，琴瑟新婚宣尔燕。强仕年华四十春，东山丝竹济时身。遥知岳降崧生日，定有亚歌欧舞人。菽庄旧有寿星会，论齿迂公最老大。先生生日近迂公，准备花筵同一醉。为公小集兴俱酣，清词丽句满琅函。新诗聊当兕觥酒，珍重春风寄越南。
乙卯上巳菽庄修禊分韵，得群字,清末民国初,许南英,形骸放浪聊乘化，千载风流晋右军。我亦咏觞同一致，公然山水竟平分。偶逢令节陪时彦，得与清流挹古芬。不管苍生霖雨事，招邀谢傅与同群。
乙卯菽庄修禊,清末民国初,许南英,天地役闲人，随时任歌啸。上巳集菽庄，招邀及同调。是日天气清，淡云敛灵曜。绝早新雨来，晌午旧雨到。童冠四十人，联袂恣游眺。一路草木生，迎门花鸟笑。潮声撼楼头，宿霤穿山窍。灵镜吸人影，雅集图惟肖。有如此胜游，触境皆诗料。主人兴未已，分韵各推敲。罚捐金谷严，诗步西园好。作叙传来兹，愧非王逸少。
林健人游历东西洋归示诗，即和原韵 其一,清末民国初,许南英,饱装书卷出岩阿，鼓棹中流海不波。晓策六鳌诗可钓，秋高一鹤句长哦。身经东亚西欧遍，春在蛮烟瘴雨过。借问使君争战局，触蛮何日倦寻戈？
林健人游历东西洋归示诗，即和原韵 其二,清末民国初,许南英,共洗往尘席一临，红楼烛影夜深深。芝兰公子思灵运，丘壑山人爱道林。苍狗云容看变幻，红羊火劫听销沈！此生笔砚烧焚尽，满目飞灰不可寻。
感怀，用前韵呈健人 其一,清末民国初,许南英,折冲竟尔倒持阿，又见鲸鲵起浊波。斫地悲歌衰蛰伏，满天秋气乱虫哦。苞桑欲仗东邻固，离黍难逃故国过！丁此卧薪尝胆日，休云玉帛化干戈！
感怀，用前韵呈健人 其二,清末民国初,许南英,危机左右苦相临，饮鸩其如毒太深！谁是隐忧先草野？依然止渴望梅林！不应文字遭湮没，大好江山岂陆沈！别有华严新世界，忏除烦恼远相寻。
再和健人倒叠前韵 其一,清末民国初,许南英,探源词海透千寻，海上空明蜃气沈。旷世潜龙埋草泽，半生仙蠹饱书林。双修福慧精神王，一往情怀感慨深。證此前修禅指月，楼头澈夜坐相临。
再和健人倒叠前韵 其二,清末民国初,许南英,日轮不返鲁阳戈，太息年华瞥眼过。恶睹江山留破碎，苦将笔墨事吟哦！照人朗朗昆山玉，悲我悠悠逝水波！问天已无酬世具，自甘晞发老阳阿。
菽庄避暑,清末民国初,许南英,老夫不是趋炎者，乘兴从游过菽庄。已脱尘心平火宅，爰寻野趣憩山房。归云久寄岩头懒，片雨初收石乳香。为谢热中名利客，容吾居士号清凉。
和许巡按使静仁按部三都月夜原韵,清末民国初,许南英,使星炯炯摇银汉，照澈天南海尽头。闽峤八方人望岁，陂塘五月气如秋。南巡蔽芾留嘉荫，东望扶桑起远愁。到处树人培国脉，英雄干济老成谋。
乙卯五月望夜菽庄张灯词 其一,清末民国初,许南英,夜游秉烛踏山庄，裙屐相邀趁晚凉。月正圆时花正好，花光月色与低昂。
乙卯五月望夜菽庄张灯词 其二,清末民国初,许南英,万灯点缀碧山巅，丘壑真成不夜天。待月似嫌高树密，大家伫立小楼前。
乙卯五月望夜菽庄张灯词 其三,清末民国初,许南英,涧水潺湲又上潮，参横斗转夜迢迢。游鳞唼月频吹浪，自理竿丝钓小桥。
乙卯五月望夜菽庄张灯词 其四,清末民国初,许南英,随园胜事成陈迹，此夜风骚续古欢。潮月暂低眉阁静，寿星遥指彩云端。
移居,清末民国初,许南英,移居嫌近市，市远亦维艰。负郭先租屋，关门当入山。兴来赊薄醉，老去漫偷闲。对镜愁看汝，先生鬓已斑！
和林兵爪先生别李丽君原韵 其一,清末民国初,许南英,烟火人间愿食贫，芳心索解费旁人。玄都观里思前度，崔护门前作后身。仙阙白云飞独鹤，爱河绿水断修鳞？雕栏曲折春如海，无分看花命不辰。
和林兵爪先生别李丽君原韵 其二,清末民国初,许南英,晴窗拈笔试铅朱，写幅花阴独立图。欲念不生参内典，爱情宛死读山枢。收将意马临崖勒，塞尽灵犀众窍苏。天女散花无住著，置之一笑口含胡。
和林兵爪先生别李丽君原韵 其三,清末民国初,许南英,落花无可奈何天，修到鸳鸯不羡仙。香粉自今毋我怨，笑啼从此有人怜。断魔缠扰磨心铁，释负清凉脱臂绵。犹藉新诗偿宿债，情丝缕缕绾蚕眠。
和林兵爪先生别李丽君原韵 其四,清末民国初,许南英,也识焦桐爨后琴，斯人毕竟是同心。未妨怜子心多苦，何事干卿妒太深？十二巫峰云雨峡，三千蓬岛水云浔。化身填海飞精卫，转笑痴情似此禽。
蔡愧怙君临终泪墨征诗,清末民国初,许南英,潜德销沈三十年，子孙手泽泪痕鲜。郑虔学问光庠序，范蠡经纶善贸迁。笔墨有灵公不死，箕裘勿替子皆贤。表扬善行斯文责，知否先生慰九泉？
别马亦篯征士,清末民国初,许南英,主人淡似东篱菊，已过重阳尚寂寥。送我慇勤修后约，与君涕泪话前朝。局中黑白楸枰幻，野外玄黄草莽骄。空有大风无猛士，愁看横海撼狂潮！
和林健人寿内诗，即步原韵，并以致祝,清末民国初,许南英,霓裳昨宴西王母，嘹喨馀音尚遏云。萱草又闻神女寿，菊花新谱硕人文。相夫倜宕原多福，育子宁馨自不群。林下清风秋夜永，还将玉液祝郎君。
和林健人寿菊小集原韵,清末民国初,许南英,西风雁帛忽飞来，召我东篱病眼开。穷巷日需菰米馔，骚坛辜负菊花杯。罢官栗里陶潜隐，流寓江南庾信哀！廿四番风花事了，寒梅消息待阳回。
虞美人花,清末民国初,许南英,垓下闻歌气不扬，美人憔悴委疆场。英雄叱吒更新主，儿女娉婷化旧妆。终古雅妍传异种，祗今艺圃冠群芳。名花薄命春无主，小草承恩霸不王。彷佛树萱能解忿，依稀采芷隐含香。低头月下羞莲子，细瓣风前醉米囊。楚楚娱人蜂上下，翩翩眤我蝶回翔。翠茎稚叶摇空谷，片萼柔枝飏曲廊。浑似蔷薇和玉露，绝非罂粟酿琼浆。东风袅袅藏巫峡，秋雨沈沈梦楚乡。带露湘妃频渍泪，傲霜帝女若回肠。清歌按板春如此，蛮舞飞觥夜未央。楚些长吟闻断续，虞兮小照叹凄凉。闪红剑影埋军幕，拾翠钗光近女妆。领略画图悲淑女，迷离环佩怨姬姜。中原逐鹿雄犹昔，半夜歌骓事已荒。鸿宴戈兵无限恨，乌江草木有馀光。遂令读史长相忆，转使看花志不忘。画谱仿摹抄粉本，古词凭吊读新章。诗成踯躅栏杆畔，我见犹怜鬓已霜。
寿林季绳四先生并和林健人公子韵 其一,清末民国初,许南英,小阮词章出竹林，空山风雨蛰龙吟。酒延臣叔无量寿，诗入郎君有古音。真乐东山闻唱和，虚名大陆任浮沈！黄英落尽寒梅瘦，枨触春晖寸草心。
寿林季绳四先生并和林健人公子韵 其二,清末民国初,许南英,西河公子旧知名，屈指风骚两美并。万轴纵横藏小酉，一星灿烂谪长庚。璧人叔宝神逾逸，锁子长源骨自轻。一笑系匏吾老矣，斯人未可量前程！
寿林季绳四先生并和林健人公子韵 其三,清末民国初,许南英,弱冠昂藏不可几，茫茫人海贵知稀。策鳌大海雄心在，放鹤孤山夙愿违。座有旧人皆皂帽，居仍古国认乌衣。周京禾黍离离甚，怅望西风蕨菜肥！
寿林季绳四先生并和林健人公子韵 其四,清末民国初,许南英,未必今生遂隐沦，琴歌酒赋养闲身。遗民草莽还思汉，渔父桃花且避秦。冷眼残棋争一劫，放怀浊酒醉千春！三河年少休相问，此是中华命世人！
步庄畹耕自寿原韵,清末民国初,许南英,傲睨铮铮一少年，破觚强勉学为圆。马、周自有封侯相，苏、晋偏逃学士禅。来岁问天何位置，平生当路绝夤缘。秀才笔墨人情薄，颂祷谀词当盛筵。
步施耐公自寿八首之二原韵,清末民国初,许南英,寿者众生人我相，菩提参透去来今。么么小丑排吾道，变幻群魔试佛心。五技若穷痴不解，四禅已定默如瘖。名山著述千秋业，太息玄黄已陆沈！
丙辰灯夕与杨励斋扶乩,清末民国初,许南英,函三楼上月新妍，顶礼香花待众仙。四海已无人可语，半生渐与道为缘。亡羊踯躅双歧路，失马仓皇六十年。未熟黄粱心已死，少时翻悔梦邯郸！
和菽庄主人灯夕原韵二首 其一,清末民国初,许南英,宰相山中业，神仙世外情。好春迎客至，新月隔花明。元亮聊乘化，嵇康学养生。及时行乐耳，无梦到神京。
和菽庄主人灯夕原韵二首 其二,清末民国初,许南英,廿载犹灯月，低徊故国情。波涛翻海国，烽火发昆明。叱驭思王子，闻鸡念祖生。徬徨歌彼黍，颠覆慨周京。
健人公子正月二日寿辰，适余回家度岁归来；读陈迂叟、施耐公寿诗，望尘弗及，强作此篇,清末民国初,许南英,仙人惯住大罗天，玉皇香案侍炉烟。日须麻姑为搔背，时与洪崖相拍肩。忽然狡狯作游献，化为白鹤下芝田。琅环读尽无不读，缥缈万轴手亲编。自开蟫窟延诗客，我疑脉望已神仙。泛槎适兴穷海岛，贯通欧椠与亚铅。是岁丙辰月初吉，春光如海酒如泉。众仙同日为高会，为君蟫窟祝华年。东壁直披迂叟句，西厢横挂耐公篇。老我衰朽无文字，佳句亦妒人占先。至敬无文太寂寂，强作吉语致君前。祝君寿如迂叟健，祝君诗如耐公贤！
和厦门李子德原韵三首 其一,清末民国初,许南英,漠漠春阴翳不开，跫然人报送诗来。开缄喜见花生笔，展纸长吟酒泻杯。傲睨乾坤延寿骨，蹉跎岁月本粗才！爨琴又遇知音侣，雒诵回环日几回。
和厦门李子德原韵三首 其二,清末民国初,许南英,曾造清时五凤楼，文章无价盍归休？年华不驻人偏老，天地无情气已秋！栗里弃官潜幸免，淮阴降等哙贻羞。芒鞋竹杖随来往，闲作人间汗漫游。
和厦门李子德原韵三首 其三,清末民国初,许南英,人海茫茫叹寡俦，更思汲古缏非修。天将闲散安诗史，人为牢骚唤醉侯。谈笑萧、曹当不让，指挥夷、惠比谁优？似闻烽火滇池急，倚剑看天抱杞忧。
寄汪杏泉并贺其纳宠 其一,清末民国初,许南英,世事如棋变局新，信陵醇酒绝无伦。年来预筑阿娇屋，散尽黄金换美人。
寄汪杏泉并贺其纳宠 其二,清末民国初,许南英,春风入幕久无书，翘望闽云讯起居。闻道近来慵早起，新来阃宪令何如？
寄汪杏泉并贺其纳宠 其三,清末民国初,许南英,素心惜与故人违，二月帘栊燕子飞。洞口桃花春似海，仙风不放阮郎归。
即席和山尾先生原韵,清末民国初,许南英,犵草蛮花海国春，扶桑霸气逼东邻。溯洄二十年前事，祗有伊藤是伟人！
赠许梓桑,清末民国初,许南英,杨柳春江上巳天，廿年兵燹已云烟。主人携手鸡峰下，不踏台山又五年！
赠谢石秋,清末民国初,许南英,五年又踏台城路，风俗人文忽改观。触目河山犹有感，惊心风雨不胜寒！逢场作戏嗟垂老，隔座闻歌惨不欢！寥落晨星天欲曙，披衣起坐夜漫漫。
浴佛节过开元寺,清末民国初,许南英,灵辰浴佛来随喜，呗响钟声礼法王。忏悔十年除慧业，通灵一瓣热心香。倚松习静含禅味，枕石清斋纳午凉。廿载重经香火地，傍人不解感沧桑！
赠连雅棠,清末民国初,许南英,天与连生著作才，何缘潦倒困尘埃！世方板荡遭非偶，愿已睽违志不灰。苏轼不生沦玉局，燕丹已死冷金台。新诗尽有幽、并气，知自居庸跃马回。
四月二十一日南社同人小集,清末民国初,许南英,宦海浮沈六十春，归来故里等闲身。两重黑海风涛恶，一辈青年日月新。乘兴聊穿灵运屐，科头且脱惠文巾。我来不尽沧桑感，胜国衣冠少旧人！
吊梅,清末民国初,许南英,孤忠抗节海之滨，香火空山草木新。独有梅花偏耐冷，枯根不受帝王仁！
感事 其一,清末民国初,许南英,盖世枭雄一讣来，愚而自用及身灾。重罹红劫颠连甚，又为苍生涕泪哀。竖子有权倾内阁，替人无恙出瀛台。当涂汉谶成虚语，公路粗疏是蠢才！
感事 其二,清末民国初,许南英,问天何事秘奇才，八表阴霾翳不开？已见操戈争入室，何堪厝火忽燃灰！生留遗孽如春梦，死有馀辜冷夜台！草泽国殇拚一战，可怜捲土复重来！
感事 其三,清末民国初,许南英,万里烽烟捲土来，求鱼缘木竟成灾。奸雄末路多寻死，社稷前途实可哀！藏蛰龙蛇苏汉畤，失群麋鹿走苏台。贞元倚伏天难问，何日钟生济世才？
追悼陈瘦云,清末民国初,许南英,呜呼陈瘦云，骨化形销矣！自少能文章，放浪不羁士。渊渊金石声，馀音犹在耳。忆昔五年前，我来君已死。湖海失元龙，令人悲曷已！转瞬忽五年，我又旋乡里。同人闻予来，携手色然喜。独有地下人，墓门呼不起！睇彼小罗天，梨园馀弟子。乃弟洛川君，彷佛还神似！
赠黄旦梅,清末民国初,许南英,嘘天幻蜃竟成云，隔海涛声断客魂。绿酒红灯欢昨夜，青衫皂帽坐黄昏。百千万劫沧桑感，二十三年花月痕。风雨五更天欲曙，凄凉旧事不堪论！
游开元寺小集，同云石、籁轩分韵得鱼字 其一,清末民国初,许南英,白云苍狗成空幻，自在如僧信不如。老去名心无挂碍，年来结习尽删除。初闻磬韵诸天净，歇尽蝉声万籁虚。半日清闲长兀坐，夕阳无语下林于。
游开元寺小集，同云石、籁轩分韵得鱼字 其二,清末民国初,许南英,一肚牢骚不合宜，自家心事自家知。老犹作客游终倦，少不为僧悔已迟！弥勒跏趺成一笑，耶苏安息远相期。昙花落尽诸天净，笑与山僧强说诗。
重拟小游仙四首 其一,清末民国初,许南英,梦里骑龙下玉京，洞霄宫外遇双成。误贪烟火人间味，卧病维摩醉不醒。
重拟小游仙四首 其二,清末民国初,许南英,未老徐妃似舜华，含羞半面晕朝霞。夭桃落尽春无主，来与仙人管落花。
重拟小游仙四首 其三,清末民国初,许南英,琳房三十六秋屏，雾鬓云鬟正妙龄。醉后憨痴儿女态，通灵佯说不通灵。
重拟小游仙四首 其四,清末民国初,许南英,纤腰约素褪吴绫，秘语传来得未曾。闻道能医消渴病，爱河暗渡试新冰。
喜晤谢星楼暑假归省,清末民国初,许南英,重来惊喜挹芝眉，报道东瀛放暑期。自古通经能砭俗，从今力学尚嫌迟。扶桑莽莽无馀子，宝树森森有好儿。后日骚坛开雅集，定应小谢有新诗。
六月初二恭逢先慈忌日，趋拜墓田,清末民国初,许南英,涕涟老泪坠斜阳，犹记当年此筑场。忾慨幽冥成异路，迟留岁月况他乡！千年华表悲归鹤，一亩荒丘哭跪羊。我愧不如欧九笔，陇阡墓表有文章！
南社小集，集归去来辞字成五律一首,清末民国初,许南英,南园容啸傲，丘壑复情怡。翳木将风引，清泉与子期。息壤觞尽候，返路酒微时。荒径寻来往，归休乐自知。
十六晚游公园，与茂笙、石秋、景山各口占数诗 其一,清末民国初,许南英,溽暑新收夜气清，树间灯火错综明。白龙黄檗知何处？不见当年拱北城。
十六晚游公园，与茂笙、石秋、景山各口占数诗 其二,清末民国初,许南英,脱帽披襟纳惠风，夜痕如水浸浮空。升沈欲扣西来意，佛亦如人在梦中。
十六晚游公园，与茂笙、石秋、景山各口占数诗 其三,清末民国初,许南英,孤军海上困田横，二十年前此用兵。猿鹤虫沙同一瞥，云烟散尽月长明！
又五律一首,清末民国初,许南英,踏月登培塿，乘凉夜气清。四围空万籁，孤月正三更。薄暮突芳径，当年列戍营。秋虫关汝事，悲咽草间鸣。
二十五日为五妃殉节日，同云石祭奠，成诗二首 其一,清末民国初,许南英,孤坟三尺掩蓬蒿，振响西风作怒涛。绝鸟荒凉埋故鬼，空山恸哭属吾曹。降藩辱祖生何恋，妃子从王死莫逃。一掬寒泉清冽甚，桂山山下荐溪毛。
二十五日为五妃殉节日，同云石祭奠，成诗二首 其二,清末民国初,许南英,长啸西风赋大招，荒坟剥落转幽寥。魂归环佩西江月，气壮山河大海潮！奇节竟符天地数，阐幽尤待圣明朝。离离秋草王孙泣，寄语山民莫采樵！
临别写墨梅赠黄茂笙,清末民国初,许南英,迢迢秋影雁行斜，镇日莼鲈兴忽赊。南社异时思冷宦，参横斗转对梅花。
留别南社诸君子,清末民国初,许南英,花满琼筵酒满卮，双星嘉会我将离。那堪谪宦逢秋日，况复他乡别故知！隔座流莺红豆曲，大堤骆马绿杨枝。中原鼎沸心如捣，未卜重来是几时！
秋虫,清末民国初,许南英,搔首孤灯鬓欲霜，忽闻四壁动清商。几多感喟思前事，如此凄清滞异乡！烽火万方犹战伐，衣冠一例叹炎凉！秋虫泣诉天无语，霜月西斜变淡黄。
驹荣曲，赠日本驹荣女史 其一,清末民国初,许南英,秋风三径黄花活，秋声万树喧鶗鴃。听潮楼上秋气清，听潮楼下新声发。偶传空谷有佳人，家住扶桑东海阔。华年乘兴作南游，妙舞清歌年二八。淡黄杨柳古亭村，公子多情欲断魂。碧玉定情谁遣此？黄金有价不须论。神仙杨柳春归洞，儿女枇杷早杜门。
驹荣曲，赠日本驹荣女史 其二,清末民国初,许南英,莺燕自怜朝复暮，红颜无计留春驻。太息飘蓬廿一年，蓬瀛不识春归路。和风一棹鹭江滨，小住栖霞最高处。为君置酒洗征尘，为君高吟销绮虑。呼来莲步正珊珊，坐听琵琶强作欢。听罢为谱「驹荣曲」，斜抱冰弦不忍弹！
和菽庄临别赠韵,清末民国初,许南英,鼓浪潮声撼舵楼，掉头不住入蛮游。绝无风雨重阳日，不尽波涛九月秋。四海已无床可坐，只身剩有刺相投。侧身一虱如萍梗，始信浮生渺芥舟。
和林少眉见赠原韵,清末民国初,许南英,招手棉兰意不轻，波涛万里御风行。栖皇鲁叟居夷意，矍铄虞人去国情。暮日桑榆收末路，蛮天花草纪行程。张骞凿空乘槎志，不遇君平负此生。
再叠前韵,清末民国初,许南英,万愁销歇一身轻，蹈海何妨作远行。孤馆秋檠游子梦，他乡凉雨故人情。文章随地移风气，寤寐还山隔旅程。太息中原文物尽，炎荒时遇鲁诸生！
三叠前韵,清末民国初,许南英,玉鞭金勒马蹄轻，小约平桥恣意行。细雨如丝饶野趣，馀霞散绮动诗情。偶闻乡语分闽、粤，欲探蛮书定课程。学易宣尼思假我，暮年翻悔作经生！
四叠前韵,清末民国初,许南英,新诗笋束锦囊轻，无那秋风为送行。远志桑孤偿子愿，当归莱舞养亲情。婿乡日里刚三度，客路星洲第一程。拟到香江春有信，岭头喜见早梅生。
五叠前韵,清末民国初,许南英,潭水桃花一棹轻，汪伦欲送谪仙行。诗如按日间相课，交到忘年淡有情。弓下箫声谐凤侣，云间帆影羡鹏程。菽庄亲友如相问，为道稽康学养生。
六叠前韵,清末民国初,许南英,神仙眷属别离轻，得意乘龙万里行。陆凯寄梅名士韵，王维折柳故人情。河梁携手怀苏、李，服岭题襟记范、程。预祝使君如满月，团圆遥夜海中生。
七叠前韵,清末民国初,许南英,特达圭璋价匪轻，嗟嗟出色不当行。果真重器珍希世，其奈趋时不近情！何事拥书谈孔、孟，侈言格物学朱、程？也应自笑寒酸气，梅子青黄累累生！
八叠前韵,清末民国初,许南英,到底迂儒一介轻，少年悔不列商行。搢绅自足官僚派，禄米徒繁仕宦情。自昔管城无肉相，从来货殖有规程。欲追端木为师范，结驷连骑讲治生。
步张杜鹃原韵,清末民国初,许南英,贶我诗篇感不轻，高吟掉臂乐游行。西昆格调闻遗响，东野推敲见苦情。倚马定知终日试，飞鹏预卜奋云程。棉兰共话中原事，蒿目时艰议论生。
再叠前韵,清末民国初,许南英,头颅大好掷何轻，武汉新军莽莽行。岂为勋名传异代？须知种族有同情。闻鸡步武追刘、祖，汗马韬钤识李、程。长揖归田栖绝岛，遵时养晦屈经生。
赠张杜鹃 其一,清末民国初,许南英,有友如张子，天涯喜订交。文章磁引芥，意气漆投胶。杜甫依严武，韩公结孟郊。谈诗无隐尔，何况是同胞！
赠张杜鹃 其二,清末民国初,许南英,旧与儿曹善，黄埔讲武堂。感时劳战伐，报国热心肠。待旦戈犹枕，临宵剑起铓。长安纷未定，何事滞他乡？
赠张杜鹃 其三,清末民国初,许南英,一战成功后，归来读我书。剑琴为寄客，鼓箧作经师。品格清如许，豪雄气未除。愿君崇令德，日月惜居诸！
和杜鹃旅南杂感 其一,清末民国初,许南英,蛮荒谁识老袁安，有客贻诗墨未乾。偶得知音来海表，其如秋气入江干。身经羊劫心徒热，人化虫沙鼻为酸。补屋牵萝嫌计绌，可怜翠袖倚天寒！
和杜鹃旅南杂感 其二,清末民国初,许南英,离离禾黍已全非，故国山河叹式微！遗世畸人甘寂寞，趋时豪少自轻肥！从无相马来宛野，那有飞熊起钓矶！太息群雄还逐鹿，战云惨淡泪频挥！
和杜鹃旅南杂感 其三,清末民国初,许南英,黄花冈畔足千秋，志士相逢地下游。纵补青天还有恨，除埋黄土可无忧！苍苍待我如刍狗，逐逐驱人胜火牛！何处避人收足迹，辽东可有管宁楼？
和杜鹃旅南杂感 其四,清末民国初,许南英,时平谁是拥专城，嗜利依然鹬蚌争！随意屠人亡法律，托言富国恣讥征！是真凉血嗟何补？但有金钱了不惊！天下滔滔皆此辈，丧心毋乃负苍生！
和杜鹃旅南杂感 其五,清末民国初,许南英,列强如虎搏风腥，久睡神狮一瞥醒。国会公言如筑室，家臣帝制已盈廷！艰难思肖藏心史，忠义文山照汗青！新莽当时谦下士，至今独惜太玄亭！
和杜鹃旅南杂感 其六,清末民国初,许南英,闲气钟灵竟轶伦，将军爽飒气深淳。逃亡宗社无馀子，破碎河山有替人！窃国神奸难免死，开山宝藏不忧贫。荆、襄疑有王基肇，崇拜英雄切望尘。
和杜鹃旅南杂感 其七,清末民国初,许南英,林下逍遥暂息劳，委蛇轻卸五羊羔。欲标清节宜栽竹，思避尘缘退结蒿。镇日管城甘服役，此生酒国作逋逃。饥来乞米何能饱，笑说新诗当粕糟！
和杜鹃旅南杂感 其八,清末民国初,许南英,扫清胡虏仗雄豪，革命更翻志不挠。砍地悲歌时看剑，向天谈笑自横刀。心中义利分俄顷，天下兴亡属我曹！阅历沧桑余老矣，填胸热血涌如涛。
赠杨季芬,清末民国初,许南英,南来犹见存吾道，清白关西有祖风。问学渊源曾立雪，谈诗格调欲凌虹。兴亡共与书生责，陶铸思参造化功。弦诵一堂珍国粹，莫因头脑笑冬烘。
和徐贡觉原韵,清末民国初,许南英,晦迹销声坐一楼，不求闻达说诸侯。早知乱世终猿鹤，何苦劳生作马牛！解组萧然归栗里，上书犹幸识荆州。天涯喜得谈诗侣，璧月当空悟指头。
和杜鹃醉歌行原韵,清末民国初,许南英,新诗读罢叫豪绝，知君日夜磨心铁。借人杯酒慨当慷，翻累老夫呕心血。为君缕述辛亥之兵戎，岭南衮衮有诸公。忽闻霹雳轰天炮，飞烟滚滚迷双瞳。仓皇累若丧家狗，翻谓主恩甚高厚。诘朝武库称干戈，彻夜严城警刁斗。谁知虑此祸彼生，奴隶将军早授首。封疆大吏尔何人，满署拥兵坚自守。健儿复盾惜无援，此战殊无分胜负。杀人如草气腥腥，道谋筑室纷盈庭。太息神州真莽莽，举朝无人关痛痒！外侮内患纷至而沓来，犹曰治平如反掌。哀哉绿营亦可怜，骤闻革命畏葸不敢前。气馁心惊如待死，虚縻国帑之金钱。我闻干戈卫社稷，胡为号令日迁延。那知烈士号呼日奔走，炸弹连天山谷吼！铁血几辈争牺牲，武昌雄镇为吾有。招手志士东西洋，特萃此邦作渊薮。中山、克强响应归，天丧胡庭信非偶。何物袁氏贪天功，妄谓历数在尔躬！五族共和舆论定，九年宪法彼童虹。宵小弄权谋帝制，金钱运动展神通。专制号令操当轴，昆明一军偏不服。爰举义旗向北征，赴义六军齐恸哭。是真义愤感苍穹，帝制无成洪宪终。六诏、两川呼杀贼，两湖、两粤俱从风。贼曰『宁可我负天下人』，犹自出师命将蔽江南下列艨艟。南海孽龙兴巨浪，杀人血染浪花红。一家竟尔分胡、越，贼亦无命遭天伐。若非一旅奋滇南，共和、帝制其间不容发。吁嗟乎，独夫起意干众怒，利令智昏昏如雾。斯人亦是有用材，独惜倒行逆施途穷而日暮！予言历历坠天花，淹博如君富五车。壮志未伸羁异域，相逢恨晚聚天涯。文章大似柳州柳，放浪旋倾酒泉酒。兴来直吸如长鲸，嬴得座人齐拍手。大盘已擘蟹双螯，小簋犹撕鸡半肘。葡萄美酒飞夜光，既醉号呶犹强受。主人同姓又乡亲，自然交谊异常人。生不逢时甘醉死，举杯狂饮尽三巡。安得醉卧中山一千日，恝然世事不合作螀伸？我亦停杯开口笑，张颠自古称墨妙。定有长篇示老夫，诗意未来早已料。古云酒为人合欢，欲归扶汝步蹒跚。明年回忆醉时事，还再提壶兴未残。
和贡觉原韵,清末民国初,许南英,新诗脱手如弹丸，搜尽枯肠欲和难。好士燕丹收骏骨，依人仲叔累猪肝。连床风雨诗催就，落纸云烟秀可餐。准拟骚坛成小筑，仗君风雅试开端。
再叠前韵,清末民国初,许南英,岁难吾与逝双丸，入道无成悔已难。文字似君鸡取蹠，功名笑我鼠遗肝。阳阿啸傲容晞发，皋庑殷勤感授餐。枨触乡心看断雁，迢迢只影暮云端！
成德桥成，公善领事拟于冬日涓吉落之，感而成诗见示；敬和原韵,清末民国初,许南英,荷巫往来沐恩波，十月成梁庆渡河。孔道无烦忧病涉，大工殊不费张罗。马援铜柱铭勋远，羊祜穹碑坠泪多！何日攀舆绵水上，过桥踏踏唱新歌。
怀将帅，和徐贡觉用前韵,清末民国初,许南英,凉风天末洞庭波，苦战男儿戍玉河。戎马仓皇传露布，征鸿缥缈断云罗。心驰紫塞黄沙远，秋在吴山楚水多。三箭天山浑未定，诸君何日凯旋歌？
感怀，和张公善领事用前韵,清末民国初,许南英,孤亭终古吊风波，留守三呼唤渡河。南宋君臣伤播越，北胡献纳恣搜罗。万方民气含冤久，九士忠魂饮恨多！八百馀年光汉族，盈庭悬想载赓歌。
自感，呈张公善领事用前韵,清末民国初,许南英,宦海风涛九折波，收帆老去倚西河。六鳌海上谁能策？一鹤云中未可罗。啸傲自甘藏我绌，讥谗还恐忌才多。杜陵瀼水无聊甚，手柄长镵作「七歌」。
粤感，和贡觉用前韵,清末民国初,许南英,残掠无厌说李波，至今恨海溢珠河。新军走狗骚潮、惠，旧帅驱龙驻肇、罗。据险越台身自固，投荒琼岛怨滋多。先生旧亦羊城客，犹记西山义士歌？
落叶，和公善领事用前韵,清末民国初,许南英,何来一叶拂帘波，疑是题红出御河。飘泊旅怀怜落落，清疏秋影自罗罗。经霜枫树诗情远，漏月梧桐画意多。不尽林于萧瑟感，天涯游子发悲歌。
漫兴，和贡觉用前韵,清末民国初,许南英,不知尘世有风波，偃鼠饥来便饮河。避地桃源忘晋、魏，思乡梅岭隔浮罗。吟诗到老偏成绌，饮酒微醺不在多。翻笑干时争扣角，南山白石饭牛歌。
和贡觉游极乐寺用前韵 其一,清末民国初,许南英,象教分流印度波，至今衣钵北恒河。从无居士来苏轼，不见高僧出矩罗！出世托言空所有，名山此辈占居多。香花供养闲无事，嘿听猿啼与鸟歌。
和贡觉游极乐寺用前韵 其二,清末民国初,许南英,拈花一笑动眉波，妙悟闻香象渡河。老去逃禅观自在，闲来證佛拜迦罗。名心解脱归真实，梵语皈衣诵密多。似与梅村身世感，挥毫狂写晦山歌。
和公启游山二首用前韵 其一,清末民国初,许南英,好山尽处有馀波，椰雨榔风九曲河。归化巫来开淡叭，弄兵摩达走浮罗。海疆方物传闻异，星使輶轩入告多。后日黄支风土记，流传中国播弦歌。
和公启游山二首用前韵 其二,清末民国初,许南英,山中潭水绉文波，蛮妇巫人聚隔河。撞布当春收吉贝，机丝永夜擘波罗。侧闻棕种沦亡久，尤赖荷人庇覆多。祖国八荒何处所？告哀为尔作新歌！
和公善茂榕园即事用前韵,清末民国初,许南英,大笔淋漓肆杰波，张公氏族出清河。裘箕事业光支那，钟鼎声华重觉罗。石马空山遗垄在，龙驹渥水绝尘多。茂榕园里思光泽，抚尽杯棬哭当歌。
和公善游仕武兰园用前韵,清末民国初,许南英,春雨缠绵涨白波，使车遥驻武兰河。隔溪水绕环衣带，远岫云舒幻绮罗。地利经营劳者辟，天工调燮苦人多。会当岁晚馀闲日，斗酒家家鼓腹歌！
和张领事送周志忠君往占埤查匪,清末民国初,许南英,蛮瘴驰驱一骑轻，占埤从役事戎行。敬恭桑梓求民隐，披斩荆榛探敌情。日里星州编琐记，榔风椰雨纪邮程。安边定有匡时略，不负贤劳晋祖生。
落花，和贡觉原韵 其一,清末民国初,许南英,飘泊如花真薄命，辞枝委地尚馀馨。东风御柳逢寒食，冷雨幽窗泣小青。金粉六朝春色老，绮罗一梦酒魂醒。綵章愿乞东皇驻，惆怅风猋雨又零！
落花，和贡觉原韵 其二,清末民国初,许南英,呼童拥帚石栏来，收拾残红锦绣堆。凭吊香魂空涕泪，经营花冢自迟徊！坠茵坠溷都侥倖，随雨随风转费猜！疑是瑶宫天女散，人间可有雨花台？
落花，和贡觉原韵 其三,清末民国初,许南英,伤心花事近高楼，瞥眼春风去不留！柳拂青旗摇槛外，桃飞红雨落枝头。美人谣诼频相妒，名士因缘竟自投。廿四番风都寂寞，中宵望月转生愁。
落花，和贡觉原韵 其四,清末民国初,许南英,东风惆怅百花残，徙倚无言十二栏。铁笛江城何处弄？瑶琴空谷几人弹？种桃禹锡重来尽，梦笔文通一例看！况是天涯沦落客，伤春心事不成欢。
落叶，和贡觉原韵 其一,清末民国初,许南英,枫林昨夜感秋迢，落叶参差白板桥。舞影远随斜日尽，辞根飞逐北风骄。似僧解脱禅心寂，此树婆娑生意消。收拾枯黄深竹里，烹茶调取惠泉浇。
落叶，和贡觉原韵 其三,清末民国初,许南英,杈枒画本仿荆关，直上无枝叶叶删。枯树小园悲庾信，黄坭赤壁感眉山。翻经檀树馀生意，题句枫林笑醉颜。律转鸿钧春气动，会看众木得阴闲。
移居 其一,清末民国初,许南英,试共壶公巢父论，盆池斗室已尘喧。百年多事鸿留爪，一世无聊虱处裈。瘴雨草深师子国，火云花暖夜郎村。小园岂是闲词赋，庾信江关久断魂！
移居 其二,清末民国初,许南英,清绝虞山七字诗，轻装家具鹤能移。留宾偶置陈蕃榻，逃俗深垂董子帷。散诞只思鹇共放，萧疏一任燕相窥。人间难买惟风月，如此溪山已不赀！
移居 其三,清末民国初,许南英,苦忆闽州旧草堂，万仓辜负羽陵香。冷吟浅醉刚三载，疾蝶残蛩各一方！东海斗升哀小吏，南朝裙屐罢盟王。弓衣漫向蛮中织，寸寸梅生九折肠！
移居 其四,清末民国初,许南英,一廛我亦葛天民，闭户荒山岁易沦！到此且生安稳想，向来原是寂寥身。祗应皂帽寻遗老，那有乌衣识旧人？饮酒读骚今日事，支离南北正风尘！
萧惠长先生以四十一寿诗见示，和韵祝之 其一,清末民国初,许南英,同是飘零客海天，喜逢佳日读新篇。寿君恰值中和节，愧我虚加廿纪年。曾走燕云经阅历，偶留鸿雪證因缘。嫏嬛万卷开天禄，永夜藜光太乙然。
萧惠长先生以四十一寿诗见示，和韵祝之 其二,清末民国初,许南英,输尔中年阅历多，食贫将寿补蹉跎。班超绝域思投笔，祖逖中原欲枕戈。冒险曾罹钩党案，考槃载咏硕人歌。平生作事胸如月，况有天河挽水磨！
萧惠长先生以四十一寿诗见示，和韵祝之 其三,清末民国初,许南英,欧椠亚铅讲幕开，莘莘学子喜追陪。授经远绍千秋业，制锦还舒百里才。雅化菁莪身当健，成阴桃李手亲栽。桑田沧海遭新劫，记取添筹海屋来！
萧惠长先生以四十一寿诗见示，和韵祝之 其四,清末民国初,许南英,功成辞赏亦云豪，长揖归田品自高！老母盘匜能养志，佳儿耒耜可分劳。屈身龙蛰深山隐，垂翼鹏抟广漠翱。寄语救时诸义士，先生今已老蓬蒿！
萧惠长先生以四十一寿诗见示，和韵祝之 其五,清末民国初,许南英,伏枥辕驹本不羁，战云销歇息奔驰。家无宿累贫非病，案有新书俗可医。笔墨生涯真面目，风尘肮脏旧须眉！邵平瓜卖长安市，还认当年一健儿。
萧惠长先生以四十一寿诗见示，和韵祝之 其六,清末民国初,许南英,遁迹棉兰又几秋，一枝栖息自为谋。挥毫合署中书老，执卷权封小邺侯。文教覃敷苏岛遍，战云闪烁杞人忧。风潮阻住来时路，有客栖迟海尽头。
萧惠长先生以四十一寿诗见示，和韵祝之 其七,清末民国初,许南英,草草劳生休未休，恒河沙数一浮舟！也知天许为刍狗，不管人随唤马牛。入世固宜经百练，及身早已定千秋。衣冠涂炭吾将俛，难得如君意气投。
萧惠长先生以四十一寿诗见示，和韵祝之 其八,清末民国初,许南英,二月春风渐解寒，停杯酌酒与君欢。微吟长句牢骚甚，欲作谀词颂祷难！尘世已无千日酒，神仙那有九还丹？春台玉灼共和日，革命频频不忍看！
萧惠长先生以四十一寿诗见示，和韵祝之 其九,清末民国初,许南英,薄宦羊城二十年，此邦文物乐周旋。他乡又结苔岑谊，永日长牵翰墨缘。唾手功名成竖子，抽身簪组让时贤。当筵慷慨歌当哭，我亦怜君且自怜！
送张杜鹃从军云南 其一,清末民国初,许南英,相逢未几遽分襟，别酒临歧感念深。迟我十年销壮志，送君千里起雄心。九门城阙龙初蛰，六诏山川鹤在阴。藉手有柯资建设，中原破碎到于今！
送张杜鹃从军云南 其二,清末民国初,许南英,蛮荒埋首屈经生，投笔从军壮此行！戎马仓皇争武汉，飞鸿迢递梦昆明。半生肝胆缘何热？一掷头颅岂为名！浪迹江湖惊岁晚，留君不住若为情！
送张杜鹃从军云南 其三,清末民国初,许南英,主人雅重苦相留，故我依然又一秋！曲沼那容神鲤化，长空始纵大鹏游。侯门祗剩冯谖铗，客路谁添季子裘！远道天寒归不得，春来冰泮发梅州。
和贡觉除夕原韵 其一,清末民国初,许南英,掷笔狂吟海外天，岁除诗卷祭尊前。牢愁我似张平子，胜事人思贾浪仙。才鬼剧怜心呕血，诗魔来享酒如泉。贫穷著意文相送，僚倒于今又一年！
和贡觉除夕原韵 其二,清末民国初,许南英,岁晚看人忙不了，先生自在辑芸编。又亲风雅为羁客，曾咏霓裳会众仙。太息年光留不住，何来诗债苦相缠！效颦得句羞人后，他日骚坛愿执鞭。
除夕,清末民国初,许南英,共和民国五周年，犹有深忧抱杞天！月朔缘何更夏正？岁除随俗写春笺。不夷不惠行吾素，无害无灾且自怜！世外桃源忘甲子，且浮绿蚁醉尊前。
元旦用贡觉除夕原韵,清末民国初,许南英,正是和风旭日天，鼕鼕腊鼓闹春前。除年爆竹催寒尽，迎岁梅花得气先。行乐女儿欢綵胜，宜春门户贴红笺。他乡度岁闲无事，有酒提壶酩酊然。
兰花，和贡觉,清末民国初,许南英,十二栏干次第栽，灵根九畹及时开。淡香龙脑微微度，活土乌盆细细培。佳种自然超芷蕙，素心原不染尘埃。何时吉兆征燕姞，绣阁春风入梦来？
人日杂感 其一,清末民国初,许南英,淑气晴光脉脉舒，先春二日到吾庐。世多危局时方亟，客有新诗兴不孤。南徼经年萦旅梦，东洋万里得儿书！小楼兀坐招新月，斜影当窗众籁虚。
人日杂感 其二,清末民国初,许南英,人海蠕蠕一裸虫，静横老眼看英雄！维新志士群而党，守旧迂儒泥鲜通。仗马不鸣开国会，沐猴自诩亮天工！小朝廷又争门户，未卜何时气始融？
谷日感怀和贡觉 其一,清末民国初,许南英,邮筒来往日交驰，累我春宵撚断髭。数典忽忘独梦梦，煅诗未就故迟迟。回肠待索枯如是，俭腹无酬愧在斯！七步天才才八斗，可能汉魏借陈思？
谷日感怀和贡觉 其二,清末民国初,许南英,殖民天辟此神区，闽、粤乡音听忽殊。客馆闲情聊戏雀，冷官乡味不思鲈。金钱若命羞酸子，肝胆论交友市屠。忘却本来真面目，胭脂粉墨任人涂！
绿鹦鹉,清末民国初,许南英,解语能言巧擅长，美人何事滞他乡？风翻瀛草新音变，雨况窗蕉片羽光。记曲啄馀红豆粒，听经间伴紫檀香。雕栏配与英哥伴，笑看于飞作嫁娘。
闺怨，和李秀芬 其一,清末民国初,许南英,云笺远道诉衷肠，停笔迟回费较量。薄命空抛罗绮日，华年虚度粉脂场。春愁默拜银蟾月，夜卜频熏宝鸭香。拥被独眠慵不起，锦衾枨触绣鸳鸯！
闺怨，和李秀芬 其二,清末民国初,许南英,花放将离倚槛倾，鼠姑风晚听仓庚。谶成玉玦生来苦，梦断刀镮醒后惊。思妇固应多别恨，良人未必是无情。寄郎欲织回文锦，此锦何年织得成？
闺怨，和李秀芬 其三,清末民国初,许南英,梦魂羽化燕轻身，飞去南天傍玉人。东鲽西鳒嗟薄命，离鸾别鹤悟前因。萋萋芳草人偏远，寂寂梅花腊复春。女伴踏青辞不去，背人私卜紫姑神。
闺怨，和李秀芬 其四,清末民国初,许南英,临歧絮语不堪论，蜡炬成灰灺尚温。输兴黄姑能赴会，苦将倩女欲离魂！芳心自警人垂老，绮意相思日又昏！昨夜檀郎携手处，荒唐梦寐也承恩。
寿蟫窟主人 其一,清末民国初,许南英,廿六年前梦月怀，宁馨诞育沪江涯。邺侯仙骨珊珊响，荀令夜香息息佳。大庇孤寒如古侠，偶吟词赋冠俦侪。一觞饮我屠苏酒，且喜春光起病骸。
寿蟫窟主人 其二,清末民国初,许南英,万卷琳琅著此邦，冯夷呵护五丁扛。风尘鹰隼翔千里，福禄鸳鸯戏一双。自许文章追玉局，若论丰度似京江。五言盘硬长城筑，低首南荒我受降。
寿蟫窟主人 其三,清末民国初,许南英,对镜头颅已不黔，二年小住为君淹。裁诗入夜悲青鬓，得句书春捋白髯。太皞鸿钧将转律，麻姑鸟爪托筹添。君家自有黄金六，何事量珠与贩盐？
寿蟫窟主人 其四,清末民国初,许南英,春燕新泥乍结巢，相依情愫漆投胶。半生人事真蕉鹿，一代词宗起凤蛟。衰朽不堪胡地客，空疏羞作忘年交。人中八寸思彭祖，臣朔诙谐作寿嘲。
游马达山，和贡觉原韵 其一,清末民国初,许南英,翠滴层峦渐放晴，沿溪乘兴恣游行。春随驿路生和霭，树为山灵管送迎。猿鸟空山都寂静，风云大陆忽纵横！马来马达如怀、葛，不识金戈铁马声。
游马达山，和贡觉原韵 其二,清末民国初,许南英,蛮荒别有小乾坤，作势群山万壑奔。古洞桃花红满径，远山岚气绿侵门。地瓜有味蒸泥灶，天酒无香溢瓦尊。收入南洋风土记，马来半岛小昆仑。
寿菽庄主人,清末民国初,许南英,忆吾年六十，上寿登君堂。见君方富盛，四十称曰强。平泉开寿宴，酒醴列笙簧。素心数晨夕，寄疑相校量。大笔推陈、龚，高才并施、汪。铸侬与瘿民，沈子列侪行。闲散聚林下，不知世沧桑。去岁君介绍，饥驱走南洋。九日一樽酒，携手饯河梁。波涛千万顷，仰首天苍苍。回思依宇下，寤寐弗能忘！今年五月夏，君又例称觞。惜非著翅人，御气任翱翔。又非王子乔，俄顷到君旁。斗诗列壁垒，试茗辨旗枪。前朝旧文献，风雨夜联床。独我万里外，极目战云黄。我闻广成子，修道有仙方。毋劳复无挠，弥寿与天长。持此祝纯嘏，莫笑老生常！
颂陈母刘太夫人请旌,清末民国初,许南英,鸣琴为奏离鸾曲，冀挽颓风砭薄俗。陈君寿母太君刘，翟茀来归年十六。嫁得读书人亦喜，食贫竟自甘藜藿。闽垣未试槐花黄，鲁頖已沾芹藻绿。岂意才人多薄命，召赴修文天亦酷！山厨日日冷炊烟，大儿啼饥小儿哭。况有尊章病不仁，经年颠沛延床蓐！太君父职兼子职，日计参苓谋饘粥。未亡人竟不能亡，忍死提携一块肉！有如此者亦有年，儿辈峥嵘露头角。始信读书原有种，奇才不受人雕斲。大儿乡荐小儿庠，一脉书香相继续。德政覃敷长泰城，去思亦在华崶麓。褒扬节孝吹休明，太史輶轩贡当轴。君不见清漳华表矗如云，尽是前朝纪绩勋。第一新歌褒壸范，请看怀清望峻文！
春日次蟫窟主人原韵 其一,清末民国初,许南英,一从君返后，寂寂病无诗。远道思公子，轻帆送少眉。乡音春札在，旅况夜灯知。昏嫁慰吾愿，山荆怅别离！
春日次蟫窟主人原韵 其二,清末民国初,许南英,万里飞轮去，行装万卷诗。浮云游子志，新月女郎眉。琴剑壮行色，关山结故知。鸳鸯生并命，风雨不相离。
春日次蟫窟主人原韵 其三,清末民国初,许南英,伏枥局辕下，闲吟魏武诗。易朝存气节，乱世此须眉。文字千秋定，恩仇一剑知！异时埋傲骨，筑冢近要离。
春日次蟫窟主人原韵 其四,清末民国初,许南英,垂老翻为客，牢愁始作诗！劳劳缘寿骨，寂寂且低眉。世局直如幻，前途暗不知！午窗萦短梦，睡起转迷离。
感时 其一,清末民国初,许南英,失著残棋败不收，问天徒切杞人忧。命须再革民何罪？灰想重然火尚留！乱政固应诛少正，连衡未必震诸侯。河山破碎纷无主，恐有强邻为尔谋！
感时 其二,清末民国初,许南英,钜鹿、昆阳作壁观，马牛风势不相干。独阿私意排群议，竟发公言入战团。系剑子婴犹伏道，裹巾张角忽登坛！操戈同室悲辛亥，白骨黄花尚未寒！
感时 其三,清末民国初,许南英,朝市谣传啧啧闻，负山无力笑饥蚊。早知长白销王气，又见西欧炽战氛。翻恨病狂诸策士，养成跋扈一将军！荷戈赴敌西南省，忍见中原逐鹿纷？
感时 其四,清末民国初,许南英,削平洪宪已周年，病国阽危幸瓦全。组织共和消帝制，咨询庶政重民权。邦交有道闻吴札，兵谏无端罪鬻拳。垂死尚闻事党派，内讧外患两相连！
秋日与林眉生游马达山 其一,清末民国初,许南英,矗地四千尺，神仙在翠微。秋花园蝶瘦，春稻野鸠肥。涧水流长静，山云困不飞。沿溪行已倦，拂石坐苔矶。
秋日与林眉生游马达山 其二,清末民国初,许南英,冒险排云驭，回峰弯复弯。侵晨还日里，向午在云间。摩达椰棚破，苏丹草殿闲。野居成部落，兴废不相关。
寿张耀轩先生六十晋七 其一,清末民国初,许南英,敷政荷兰三十年，甘棠垂荫遍全棉。楚材晋用臣持节，萧矩曹随弟著鞭。班、马千秋文笔壮，女、牛七夕寿星躔。不须海客求丹诀，颐养天和任自然。
寿张耀轩先生六十晋七 其二,清末民国初,许南英,江湖魏阙日萦萦，谋国还须仗老成。操纵金融资转运，交通铁轨布纵横。分科治事欢寒士，设院施医拯病氓。社会依公得利益，曲江金鉴起家声。
寿张耀轩先生六十晋七 其三,清末民国初,许南英,半生荜路亲蓝缕，瘴雨蛮烟辟莽榛。绝岛山川兴宝藏，要荒花草振精神。其猷克壮推元老，化险为夷是福人。珂里梅峰松口驿，罗浮离合与仙邻。
寿张耀轩先生六十晋七 其四,清末民国初,许南英,我亦衰年六十周，蓬莱清浅泛螺舟。偶随萧史为行客，谁识郡平是故侯！寿骨自延原不祷，浮生已足复何求！银河乌鹊填桥日，应有仙人醉玉楼。
送林眉生回国，用蟫窟韵 其一,清末民国初,许南英,摩耶踏遍天山雪，浪迹棉兰有所思。欧椠亚铅真国士，桑弧蓬矢好男儿。海田变幻浑无定，昆季联翩只自怡。讯汝重来惟一笑，行空天马本难羁。
送林眉生回国，用蟫窟韵 其二,清末民国初,许南英,清澄秋水绉文波，携手劳劳奈别何！岂为安居防逸乐，转来异国藉观摩？故人歧路攀杨柳，野鬼空山梦薜萝。丘壑胸中君自有，未须泛海走关河！
题蟫窟主人摩达山漫草二首 其一,清末民国初,许南英,避嚣谢人境，兀坐看山云。此中何所有？清气满乾坤。旦夕动天籁，缀响成佳文。持此问时众，独鹤立鸡群。
题蟫窟主人摩达山漫草二首 其二,清末民国初,许南英,伯鸾与德耀，举案乐齐眉。汉兴重气节，行歌作五噫。遁迹霸陵山，言行良可师！卓哉贵公子，千载远相期！执笔弄柔翰，汉魏撤藩篱。仰首望秋月，世变不可知！
过恒心园怀林眉生公子,清末民国初,许南英,延伫方亭下，残荷弄晚风。人来蛮语异，客去绮房空。书札看云雁，泥痕认雪鸿。绿波春水外，别赋感文通。
题蟫窟主人诗卷 其一,清末民国初,许南英,桃花深锁武陵烟，鸡犬云中世外天。诗卷自编忘晋魏，知君涤笔在山泉。
题蟫窟主人诗卷 其二,清末民国初,许南英,苍狗升天变白云，年来尘事不堪闻！夕阳指点霞成绮，幻出晴天锦绣文。
题蟫窟主人诗卷 其三,清末民国初,许南英,诗教昌黎重正葩，按之沈实扬高华。寄声报与山灵道，开遍荒山六万花。
题蟫窟主人诗卷 其四,清末民国初,许南英,山深秋静气萧森，石上流泉一曲琴。动操众山皆作响，蛮花犵鸟尽知音。
和蟫窟主人韵,清末民国初,许南英,健翮秋空困不胜，碧霄万里羡飞腾。谁怜架上羁留苦，解脱金绦放玉鹰？
和蟫窟酒家书所见韵,清末民国初,许南英,疑是蓝桥忽遇仙，脂香参透喜欢禅。奉觞多谢纤纤手，不饮琼浆已十年！
题摩达山诗草,清末民国初,许南英,负笈扶桑海外天，西风飞雁递云笺。梅花孤岭栖和靖，春草西堂梦惠连。远籁一蝉吟晚日，雄声万马赴流泉。等身著作将充栋，此是南荒汗漫篇。
题摩达山诗草 其一,清末民国初,许南英,读君「摩达草」，结想到遥岑。一片钧天乐，飘然世外音。
题摩达山诗草 其二,清末民国初,许南英,左图而右书，伯歌还季舞。荡胸生层云，山静如太古。
题摩达山诗草 其三,清末民国初,许南英,濯足扶桑海，沧波策六鳌。联诗秋夜雨，花萼一楼高。
题摩达山诗草 其四,清末民国初,许南英,木客解吟诗，领略诗滋味。中宵风雨声，空山作鼓吹。
中秋感怀,清末民国初,许南英,烽火欧西战未休，欲归未得暂勾留。参军恨不愔蛮语，齐傅宁令敌楚咻！万里惊涛来瘴海，一丸冷月过中秋！四边寂静无人语，有客棉兰正倚楼。
重九日漫兴,清末民国初,许南英,天涯迁客逢重九，转瞬韶光又一年。永夕兰釭挑欲尽，几时藜榻坐将穿！潜藏生气敛群蛰，故作秋声假一蝉。聊为登高舒老眼，勿劳湾外水连天！
重九和蟫窟主人原韵,清末民国初,许南英,征鸿万里下晴皋，独客吟秋兴自豪。乱世自甘薇蕨菜，重阳辜负菊花糕！贫犹傲世眼翻白，老不饶人发自搔。犹忆菽庄相别后，鹭江江水拍天高！
重九日呈崖岸先生用前韵,清末民国初,许南英,萧疏落叶满亭皋，万里西风秋正豪。得遇名山宜纵酒，为编诗历一题糕。怀人今夜肠应直，垂老蛮天鬓独搔！尚忆去年别家日，萸残菊瘦怯登高。
过恒心园看残荷，感而作此,清末民国初,许南英,一亭方卦象，四面拥残荷。秋尽花微瘦，雨过水渐多。红衣自开落，翠盖又偏颇。君子犹如此，相怜奈尔何！
重阳日口占,清末民国初,许南英,神仙不识费长房，未解登高避疫方。六十三龄犹健在，无花无酒过重阳。
贺蟫窟主人移居 其一,清末民国初,许南英,小小园亭好避嚣，一枝栖息等鹪鹩。琳琅万卷蟫为窟，下上双飞燕有巢。入座衣冠无俗子，榜门风雅号诗寮。绿云满地凉于水，天半闻吹弄玉箫。
贺蟫窟主人移居 其二,清末民国初,许南英,大隐何妨在市廛，曹仓邺架供闲身。诗精梅鹤孤山畔，乡思蒪鲈古浪滨。风月无边权作主，竹松不俗许为邻。苦将文化维蛮野，七字潜扶大雅轮。
破墨台 其一,清末民国初,许南英,少时曾上策，作伴入春明。添造凤楼手，经题雁塔名。吉人占石介，君子重铜行。三十年前友，提携谊匪轻。
破墨台 其二,清末民国初,许南英,胸中无点墨，偃蹇踞吾前。已醉生财想，难联文字缘。五经直扫地，一孔欲窥天。转笑桑维翰，还求铁砚穿？
红豆,清末民国初,许南英,青梅竹马系相思，耳鬓撕磨忆少时。托体茑萝欢乐共，含香豆蔻笑颦宜。玉珰缄札频贻我，宝箧妆奁欲付谁？忍唱懊侬啰唝曲，曲栏干外折柔枝。
读白石道人诗集题后,清末民国初,许南英,道人词曲小红箫，占断风流第六桥。问道松陵今寂寞，引商刻羽太无聊！
自寿 其一,清末民国初,许南英,懒云出岫本无心，六十年来阅世深。苍狗白云随变幻，红羊黑气几销沈？浮生大梦隍求鹿，诡遇羞称御获禽。吾道污隆何所补？先生哑笑作聋瘖。
自寿 其二,清末民国初,许南英,百年剩此肉皮囊，历尽艰难困苦场！何日得偿儿女债？一生未识绮罗香。蓼莪废读思阿父，风木增悲泣老娘！目极云山千万里，临风涕泪湿衣裳！
芒核,清末民国初,许南英,不数张华安石榴，炎荒佳果冠棉洲。碧凝晓露光初滴，红晕朝阳韵欲流。嫩比蘋婆来北地，甘欺荔子甲南州。琼浆入口凉微沁，玉乳黏衣渍永留。坚实不惊山雀啅，圞圆或恐野猿偷。袒胸蛮女因时摘，深目巫丁带雨收。独与黄蕉情恋恋，别呼红竹口悠悠。茝兰托兴吟江畔，杕杜伤时咏道周。黄种可怜无乙鉴，红尘太息绝庚邮。桔如是婢君应主，草纵知兵汝为酋。载酒听鹂同雅致，对梅思鹤记荒陬。归时乞得苏门种，未识山人许我不？
论牛焘诗,清末民国初,赵藩,何曾一语著粗豪，琢句矜严选韵牢。垂老空山抱琴死，招魂谁与续《离骚》？
虞美人,清末民国初,严既澄,重寻朱户烘春面。浅笑天传电。剧怜小别倍清癯，不负莺儿呼梦逐罗裾。痴蚕茧后厌厌病。愁被东风警。画帘花事不分明，如此春宵依旧短檠灯。
洞仙歌,清末民国初,严既澄,风鬟雾鬓，衬云绡霞縠。蓦地痴魂逐轻毂。怅朱轮电掣，渺渺惊鸿，云路远，徙倚危栏人独。回头留一转，含笑秋波，无恨蛾眉未知蹙。骨格最轻盈，浅淡装成，胜多少骇红纷绿。只罗伞低笼避人看，怕目箭轻狂，此身成鹄。
五綵结同心 为友人题女伶张兰卿造象，兰卿有嘉号曰海棠仙子燕赵好女儿也。,清末民国初,严既澄,仙云妆簇，笑电冥迷，秾春特地愔愔。人在风花里，斜阳外、丝絮尽日沈沈。燕窥莺逗销魂地，东风倦、谁缔同心。还珍重、通明奏笔，画成一片春阴。画屏不传芳讯，憔悴而今。香掾凭肩惯，芳菲地、辜负此日登临。内家妆束矜严甚，无人会、捐佩情深。薰香久、真真姚冶，慰人夜夜零衾。
虞美人,清末民国初,严既澄,垂杨著意萦莺燕。陡觉春心浅。新来浓绿替嫣红。人在絮花堆里饯东风。残鹃未省新愁重。犹作芳菲梦。羁迟尘海负春光。留得晴丝空与系斜阳。
减字木兰花,清末民国初,严既澄,高楼月烂。缱绻雕栏输一盼。秀色容餐。颇觉当筵下箸难。投怀弱燕。心怯金罍劳密劝。临别殷勤。珍重明朝莫负人。
高阳台 观某女伶剧示王调甫,清末民国初,严既澄,团梦声凉，啼春泪冱，无人解识芳心。霓羽飘残，空劳蝶守莺寻。灵犀辜负芳华逝，奈三年楚玉愁深。趁华灯奋袖低昂，心绪愔愔。新来省识东风恶，愿花魂无恙，残酹虔斟。几折秦讴，对人长是哀吟。散花未解维摩病，怕蹉跎绿易成阴。敛筝弦拥髻归来，同怯鸾衾。
点绛唇 题帕,清末民国初,严既澄,一掬相思，泪花红泫珍珠小。怨怀难料。应有襟痕较。不缔同心，枉向离魂绕。重抛掉。障颦人渺。留傍桃花笑。
念奴娇 纪遇,清末民国初,严既澄,钿车低首，便匆匆抛弃，华灯春色。擘雾穿云输一盼，谁会断魂幽寂。了了蛾烟，冥冥麝雨，芳泽禁寻昵。怨歌仙去，但余江上踪迹。无奈断佩难缄，箫残鼓勌，归路愁如织。骏马骄驰知感遇，胜与英雄笞策。愿怯幡铃，泪零风雨，并世鞭谁执。一天张角，憾人今夕何夕。
念奴娇·题把卷凝眺图,清末民国初,严既澄,重门深锁，甚厌厌不似，钿车清俊。应觉聪明无地托，佔我蟫鱼身分。绮恨黏春，秾愁驻梦，惯泼闲金粉。才情天厌，劝卿文字休近。拼得对酒当歌，华年欢遣，郁郁安能忍。一眺沈吟如我倦，百折芳心难问。病蟀凄嘘，凉蟾寂照，帘卷西风紧。也应惊念，友人同此幽困。
杨柳枝 新秋闲坐偶读前人杨柳枝词，爱其音节谐婉，姿韵与寻常绝句迥殊，爰摭眼前情事谱成四阕 其二,清末民国初,严既澄,倦暝离魂系不牢。新愁吹梦薄凉霄。扑窗红泪摹春事，小雨催开夹竹桃。
杨柳枝 新秋闲坐偶读前人杨柳枝词，爱其音节谐婉，姿韵与寻常绝句迥殊，爰摭眼前情事谱成四阕 其三,清末民国初,严既澄,国舞燕歌不自胜。隔年秋意忒分明。谁知销损双心后，不背牵牛目众星。
杨柳枝 新秋闲坐偶读前人杨柳枝词，爱其音节谐婉，姿韵与寻常绝句迥殊，爰摭眼前情事谱成四阕 其四,清末民国初,严既澄,檐溜依徊濯众尘。空庭凄厉近黄昏。共谁笑语分余念，只作潺湲独坐人。
菩萨蛮,清末民国初,严既澄,钩帘不抹闲金碧。靓妆斜睇双心寂。排闷对梳头。明波依镜流。咿唔低度曲。敛冉霏蛾绿。好梦莫蹉跎。人间别离多。
烛影摇红 万生园值雨,清末民国初,严既澄,寒酿秋慵，乱云遮断凝眸处。小桥冥立客怀孤，蝉作低徊语。寥落衰黄掩树。濯残阴黄昏细雨。峥嵘凄抱，拼与销凝，愁心难赋。人在天涯，旧情空逐冥鸿去。自埋孤愤入清游，谁是伤高侣。回首缁尘袭素。盼高寒西风又沮。冷香相对，留取蔫荷，离魂销与。
摸鱼儿,清末民国初,严既澄,办瞢腾一宵清醉，当筵幽绪如茧。兰衾同入芳菲梦，初证梦中人面。愁自判。数月约镫期不算恩情浅。闲魂又绾。只慧业难量，云恬月笑，重对瘦眉展。丁宁语，无奈莲丝乍剪。芳辰依旧悽遣。匆匆并凤参鸾过，愁记枕边零愿。人已倦。剩一抱秋慵酒病终难管。温存未远。有错落鲛绡，啼珠在握，描幻旧青眼。
玉楼春,清末民国初,严既澄,归来风妒朝花眼。两地离魂吹不散。眼前温密信还疑，背后凄凉安未惯。一镫暗祝长相见。如此韶光殊不贱。柔云缠梦梦缠心，明月对人人对面。
醉花阴,清末民国初,严既澄,一榻依徊栖暝昼。掩户闲香兽。憔悴阅黄昏，百折幽心，凉月窥难透。销凝对酒当歌后。剩唾襟啼袖。持赠梦中人，不证相思，只证新来瘦。
临江仙,清末民国初,严既澄,一线秋魂无泊处，暝镫凉夜萧然。九重丹阙锁飞仙。不知银汉远，空拜月华圆。见说愁心殊未决，是谁寸折丝莲。不祥身世奈何天。梦回千蝶帐，情尽五湖船。
水龙吟 观女伶卢月霞剧,清末民国初,严既澄,春愁不到雕鞍，彩云簇仗帘初揭。鞭丝绰约，剑光寒峭，眉痕英绝。竹石敲崩，梁尘飞动，徊波低节。甚迷离傍地，雌雄未辨，兜鍪外，飘云发。诧眼惊鸿轻瞥。乱华镫万花飘忽，瑰姿飒爽，新萌蓓蕾。一时人杰，竟怯初蝉，旋荣枯梦，旧情难掇。趁春华努力，微云不翳，拥高寒月。
鹧鸪天,清末民国初,严既澄,旧梦飘烟忏泪痕。东墙明镜欲辞春。心如三月欺风絮，愁似千年屑麝尘。看白日，送黄昏。天涯消息怯归魂。冥冥碎念知谁会，坐惜炉灰劫影新。
高阳台 天涯岁暮风雪萧然，浅醉沈吟，惘然有作。,清末民国初,严既澄,依枕新酲，明檐薄雪，隔帘鸦噪黄昏。听罢风声，相怜砌玉阶银。岁残略动芳菲意，怕愁人枯梦难春。向梁园阁笔低徊，未赋先颦。飘零应怨天心误，便不亏凝曜，已落缁尘。依据都无，风华一霎难真。明朝莫便潺湲去，怯高楼听雨悽魂。负清宵相伴凉蟾，谁共呼尊。
浣溪沙 庚申元宵,清末民国初,严既澄,暖雾香尘动四筵。一时珠树竞枝连。强陈弦管泥群仙。对酒风怀依碎语，飘灯繁梦送芳年。醉呼琼月较婵媛。
一萼红,清末民国初,严既澄,小屏山。有华镫作证，佳会涤愁颜。软语春秾，幽驩梦怯，谁料丝续芳莲。尽偎傍低鬟倦黛，回一笑帘外噤啼鹃。中酒心情，泥人天气，不耐轻怜。前度便成荒梦，已东墙憔悴，明镜幽单。残碧匀襟，新红篆枕，长分销与芳年。慢相怅回肠往事，待重理余愿入吟笺。共惜良宵未央，生废春眠。
点绛唇 夹竹桃,清末民国初,严既澄,暖梦娇酣，绛云簇簇窥帘笑。靓妆沈悄，新与蝉声绕。鼓舞春心，更缀琼多少。供凭吊。闹红飘老。人面分残照。
金缕曲,清末民国初,严既澄,倦矣吾何住。数生平霜兰风絮。太无依据。蝼蚁王侯尘梦冷，局蹐人天最苦。星月外更谁堪语。衰谢难为茵溷计，怕藩篱进退无多路。天不问，意长沮。尘氛迸眼终无睹。悔蹉跎恩仇误尽，少年心绪。长揖禁人青白睐，噫气狂歌甚处。空怅望高寒归去。险阻艰难来日永，但培风小厉鸠蜩羽。身世恨，付黄土。
西子妆 为友人题女伶刘昭容嫦娥奔月像,清末民国初,严既澄,麟带黏云，蝉鬟约雾，玉宇微茫春暖。明妆淡月认飞魂，试霓裳怨歌应倦。婵娟再转。已昨夜星辰梦断。翠嚬深，恨笑啼圆缺，迷离箫管。幽怀远。碧海青天，慢傍瑶瑟怨。便依灵药谢芳尘，怕冥冥劫胎难换。霜痕瘦损，剩漂泊高寒谁伴。尽回肠，又看珠帘暮卷。
浣溪沙 端午日作,清末民国初,严既澄,梦怯魂闲不自怜。再相逢处合无言。芳尘咫尺奈何天。弹指驩娱成隔世，断肠消息又今年。心知明月更难圆。
风入松,清末民国初,严既澄,厌厌秋意落空床。憔悴旧潘郎。零云缺月飘萧惯，隔年心重怯新凉。倦羽自怜归雁，酲魂须付啼螀。歌尘酒雾耐思量。余梦尚驩场。当筵未解留春住，剩寒灯颦笑苍茫。长伴西风呜咽，幽阶几叠微霜。
金缕曲,清末民国初,严既澄,了了年时月。画秋心、雾明星淡，夜光如雪。落抱圭琼天咫尺，初信人间清绝。休便向、圆时伤缺。叱诧风云良已倦，倚清凉、须胜嘶尘热。依薄酒，酹佳节。三年积意禁磨灭。对芳辰、低徊昨梦，旧情新揭。南北去来随瘁雁，飘泊处、流光挥忽。醉梦不辞歧路远，近中年、去住悲难决。谁与共，坐寥泬。
浣溪沙 辛酉元宵后三日亚鹤召宴,清末民国初,严既澄,一往幽情特地真。珠钿曾未饰低颦。定知心怯酒边人。拼得梦余重入醉，可怜秋后略回春。无多芳意莫逡巡。
玉楼春 拟花间词,清末民国初,严既澄,薰炉向晚灰余烬。鸾镜依徊千万恨。心如冬日别逾温，泪似秋霖霏不尽。今宵有梦须难稳。不耐愁眠禁闷损。一冬长自盼春来，只恐人殊花有信。
点绛唇,清末民国初,严既澄,剪剪西风，为人吹冷心头血。旧驩难掇，休对窥帘月。俯仰生平，一夜肠千结。愁时节。便成芳梦，梦里仍呜咽。
临江仙 寄平伯颉刚都中,清末民国初,严既澄,西笑经年多怅惘，故人幽绪难言。只余明月共婵娟。梦犹矜绿鬓，人已近中年。贫病生涯安渐惯，低徊情性依然。此生应悔落晴天。逢场添眷恋，无恨不缠绵。
浣溪沙,清末民国初,严既澄,炫世风流梦已醒。过人哀乐尚纵横。不堪重话少年情。万叠酸甜供点染，十年沾著误生平。长宵无计脱愁扃。
蝶恋花,清末民国初,严既澄,眉月盈盈霜满路。对景茫茫，触念成酸楚。休怪近来诗兴沮。华年生被闲愁误。心似断萍无泊处。幽恨绵绵，不间风和雨。茵溷人生无可语。残魂安顿知何许。
高阳台 清夜读断鸿零雁记，凄感无已，为填此词，恨不能寄示曼殊大师于泉壤也。,清末民国初,严既澄,南国缄魂，东洲诀梦，断肠人太匆匆。灰尽心香，依然怨叶悽蓬。蛾眉并世恩难绝，是枯兰不耐春风。遁寒山憔悴行吟，拼耗幽衷。琼楼月暖知何恨，恨萦裙柳弱，不系游骢。能几低徊，朱颜又褪春红。冥冥岁月驱人逝，怅仙山茫邈难通。剩沈沈怨雾愁云，长伴孤鸿。
临江仙 丙寅九日登吴山恨蔚真未预兹游，作此寄之。,清末民国初,严既澄,信美湖山容俯仰，从头感逝伤离。登临情味绝凄其。芳年摧落照，归梦系儿妻。长伴飘零湖上月，何时照取双栖。中年忧患赖相持。莫将孤枕泪，愁损软腰肢。
浣溪沙 春宵闻笛,清末民国初,严既澄,昨梦低徊眷绮年。闻歌愁对落花天。绿阴阴地月初圆。尚有风情怜肉竹，未教春色荡心弦。夜凉闲玩一庭烟。
南乡子 其一,清末民国初,严既澄,人语静，宿酲回。客心凄瑟欲成灰。荒犬吠声传枕席。眠不得。起对帘栊纤月白。
南乡子 其二,清末民国初,严既澄,归计阻，欲乘风。江南春在乱莺中。千里离魂牵一线。无人见。小梦留痕情绪乱。
南乡子 其三,清末民国初,严既澄,三爵后，夜填词。春蚕心冷未成丝。一点灵犀依旧䜤。量珠梦。窄窄春檠谁与共。
杨柳枝 其一 有赠,清末民国初,严既澄,隔世新妆掩泪痕。不辞烟雨伴黄昏。分明初见桓司马，恰向芳华炫一颦。
杨柳枝 其二 有赠,清末民国初,严既澄,掩抑春心不自骄。故留青眼看儿曹。为谁玉立当风惯，笑与群芳较舞腰。
杨柳枝 其三 有赠,清末民国初,严既澄,解向斜阳系别离。渭城经雨易成阴。谁知泊絮吹萍后，依旧章台恨不沈。
杨柳枝 其四 有赠,清末民国初,严既澄,瘦碧临流画不成。苦携嫣梦听鹃声。天涯别有伤离意，替惜尊前浪送迎。
长相思和太白韵,清末民国初,黄摩西,翠帷淡荡笼秋烟，玉肌凉拥青琴眠。几时缫得同功茧？替君柱上重安弦。弦断可续心难传，幽兰操罢人杳然，寒风动树星满天。君为出山草，侬是在山泉。愿将泉化泪，随风流到君门前。银缸影淡秋满堂，井梧一叶飘银床。云鬟贴枕娇梦乱，珠兰茉莉为谁香？幽花啼欲断，明月照不来。阑干十二曲，倚处尽生苔。
短歌行,清末民国初,黄摩西,刻犬能吠鸡能啼，不如自蓄真犬鸡。安步当车，晚食当肉，何必云轮与火玉。明晦定朝暮，荣落知春秋。璇玑玉衡无待求。混沌凿，新法作。人必生机械，万物受雕啄。五行之气偶然纵，一逢钳制终无用。谁能销死更制生？弄巧仍为巧所弄。君不闻道法天，天法自然。日月两轮转不息，公输之器今无传。
读太白集,清末民国初,黄摩西,浇公一斗酒，读公诗百篇。一句诗吟浮一白，酒星引我登诗天。后身张子房，前生鲁仲连。文康元气老不死，游戏人世三千年。荆州阶前国士笑，沉香亭畔佳人怜。放下绿玉秋，摇碎珊瑚鞭。忽然敬亭山下云一片，忽然鬼门关外路八千。朝吟暮醉无一事，一谪再谪仙乎仙。乾坤落落酒徒少，起邀明月来天边。天边无俗客，地下多酒泉。至乞采石矶头一抔土，只当长安市上人家眠。长星如斗杯中堕，惊起眼中狂客我。自公去后诗绝声，锘肾割肝无一可。黄鹤楼，仙不留。牛渚矶，水不流。且著宫锦袍，再脱千金裘。吴姬唤客百不忧，人间何处无酒楼？何为桃花潭水董糟邱？诗亦不复作，酒亦不得酬。手折青莲花，长啸天地秋。青枫关塞魂未去，屈灵贾鬼啼啾啾。何当招取希有鸟，随公江上骑鲸游。
微言九首 其一,清末民国初,黄摩西,混置蜂王统正偏，未知裸族祭谁先。懵懂一觉黄昏候，了却蜉蝣十万年。
微言九首 其二,清末民国初,黄摩西,红焰无风沸碧油，玉钗斜拨剔还休。热肠佳处何人喻？莫替飞蛾浪起忧。
微言九首 其三,清末民国初,黄摩西,水陆横行蟹最强，二螯八跪戴金匡。全材转眼投汤镬，万古穷荒寿帝王。
微言九首 其四,清末民国初,黄摩西,鸢鱼悟澈始言诗，鹦鹉猩猩亦吾师。凡事留心皆学问，葛卢公冶岂生知？
微言九首 其五,清末民国初,黄摩西,一篇传世任褒弹，笔是天风意是澜。目送手挥常独往，红尘踏遍赏心难。
微言九首 其六,清末民国初,黄摩西,散体工夫骈体才，汉唐而后两途开。荆公新法延文字，急泪虽多总不哀。
微言九首 其七,清末民国初,黄摩西,才人慧业美人风，玉树金荃尚欠工。雪满溪山寒澈骨，回头忽见一枝红。
微言九首 其八,清末民国初,黄摩西,仙佛盈庭鬼一车，笔端有气任吹嘘。邺侯自抱飞仙骨，不作姚黄魏紫诗。
微言九首 其九,清末民国初,黄摩西,诗成本事都称谢，名注寥清总是仙。我亦楞严经上种，不能成佛懒生天。
卧月有作,清末民国初,黄摩西,飞蚊满帐起杀声，汗如铁汁溶桃笙。起携一卷就灯侧，兰膏也带骄阳色。吹灯席地四壁墨，黑甜怅怅行不得。素娥一笑汝太劳，特放灵光排闼入。青天划破琉璃胞，蝇头历历分毫毛。岂独银海清见底，百虫躅踯炎精逃。微飒来去露华滴，一庭榛莽皆澄洁。铁围顷刻变琼楼，拔宅飞升无此捷。吾识明月三十年，月如识吾应相怜。只惜朱颜今非昔，不如皓魄长新鲜。秋月生悲春月喜，虚空未免牵人意。最好调冰雪藕时，能消野马妖乌气。映月读书月笑人，抛书看月心入神。能识山河微妙相，便是冰雪聪明文。浩劫以来几黄昏，三五一过空销魂。今夜灵丹已九转，还为人世留一分。一轮当胸万念绝，莲漏声中添鼻息。忽听天鸡唱晓来，不知寒兔何时别？
短歌行,清末民国初,黄摩西,金印盘螭凤钗赤，昨日摩挲今日失。男儿不仕免折腰，女子不嫁留真色。胡蜂采香虫食蓼，各抱性情不通晓。啁啾燕雀抢榆枋，仰看青天笑鹏鸟。明月不缺安得圆，人天危苦岂忆安。南山忽平地，东海有时干。世事如圜渺无端，莫将冰炭藏心肝。
题《长吉集》,清末民国初,黄摩西,踏天割云黑山坠，日魂月魄玻璃碎。老饕吹火烛龙睡，三十六天走花魅。赤雷烧狐狐尾脱，髑髅载久成仙骨。提携万怪闯八垓，煮凤屠龙据其窟。朱文秘笈放胆偷，一夜愁白天翁头。急遣绯衣使者按户搜。烟丝满室一网尽，囚之白玉三重楼。蹇驴急遁化赤蛇，囊锦碎割无人收。老胡碧眼识不得，心死千年血犹赤。我初识得光逼眸，疑是娲皇炼天石。十年闭户求真经，神通游戏皆平平。大丹九转紫烟起，何心学尔婆罗技。
观我四首 其一 生,清末民国初,黄摩西,子天丑地例初开，块肉呱然未解哀。从此世间添个我，不知何处送将来？千年黄土重翻样，九转丹宫别结胎。拟向空王通宿命，个中经过几轮回？
观我四首 其二 老,清末民国初,黄摩西,壮心已死气犹生，落日桃花亦有情。卷里姓名今似石，镜中面目我怜卿。鸡窝小住年年缩，牛磨重寻步步惊。未得成精偏作贼，子孙满眼债难清。
观我四首 其三 病,清末民国初,黄摩西,三虫毁舍鬼飞符，难叩天阍谒九巫。太素气衰魔力大，玄黄血战梦魂孤。洪炉造化真儿戏，定案陈因似罪孥。饭颗山倾生太瘦，骷髅奇句觅来无？
观我四首 其四 死,清末民国初,黄摩西,寸心难餍易收场，荡涤尘缘第一方。七日是谁开混沌？一关从此画阴阳。追思来路原无物，倘有遮须尚可王。十二万年人似蚁，槐根酒醒总苍茫。
咏物四首 其一 仙,清末民国初,黄摩西,骨头虽换总无缘，放浪形骸便算仙。万事不如诗与酒，九霄难遣日如年。寒蜩蜕壳身仍在，黠鼠拖肠遇可怜。四相六通终有漏，风刀转眼坏诸天。
咏物四首 其二 龙,清末民国初,黄摩西,三百裸虫未许随，不飞不走迹难窥。江湖尽有波堪惜，霖雨还须力可为。入世屈伸原莫定，受人豢养亦堪悲。微行权忍渔师辱，驻看奇云海上垂。
咏物四首 其三 鬼,清末民国初,黄摩西,放下尘中四大身，不成仙佛不成神。穷途见侮皆君辈，倾盖相逢总故人。一气金银飞纸蝶，两丸日月避青磷。董狐笔好羊难买，姑妄言之载几轮。
咏物四首 其四 蝶,清末民国初,黄摩西,舞衣歌板两关情，曳雪牵云影不明。闲草闲花齐入梦，愁风愁雨总无声。消残绣褶裙犹活，散尽黄金袖忽轻。仙去罗浮原不羡，愿从双茧度余生。
庚寅元日试笔三首 其一,清末民国初,黄摩西,一枕初回似转轮，梦中偷换廿番春。衣冠聊凑新年景，笔砚犹堆隔岁尘。百炼冰霜成铁汉，万家灯火奉书神。儿时嬉戏供弹指，眼底平添几辈人。
庚寅元日试笔三首 其二,清末民国初,黄摩西,残腊痕留几点霜，披衣出户起彷徨。破衫青暗春前草，短烛红消曙后芒。身是裸虫雕刻苦，年如过客送迎忙。东皇又索莺花债，准备新诗按日偿。
庚寅元日试笔三首 其三,清末民国初,黄摩西,腊鼓声希唱竹枝，此乡风物费寻思。翠分柏叶冬无改，白到梅花月未知。爆竹声威惊竖子，桃符面目傲贫儿。闭门猬缩忘寒暑，纪月编年赖有诗。
宵心和定庵秋心三首韵 其一,清末民国初,黄摩西,宵心如水梦如潮，若人有兮隔帐招。惨碧灯花笼鬼眼，比红诗草枕牛腰。沉沉院落三声漏，细细无风一派箫。鬓影钗光看不准，片云抹过两湖梢。
宵心和定庵秋心三首韵 其二,清末民国初,黄摩西,十九人中仍碌碌，厝薪时事积薪身。终南云路秋心塞，拱北星台暮气沦。歌哭百年殊草率，天人三策孰条陈。昭侯敝绔空垂念，落莫东南一虱民。
宵心和定庵秋心三首韵 其三,清末民国初,黄摩西,座上无人商出处，耻为小草懒为云。骁材投尽天应笑，别盏浇多地欲坟。北海知名深庆幸，东方异事乱传闻。拔须披发休狂放，旧日青蛾半识君。
秋梦步病鹤秋日杂兴韵二首 其一,清末民国初,黄摩西,手种芬陀色尚娇，飞来尘世慰无聊。风云气被闲情夺，诗酒魂随薄福消。鬓影青雕名士柳，心花红卷美人蕉。闲鹤阑人鸳鸯队，沸断秋江半夜潮。
秋梦步病鹤秋日杂兴韵二首 其二,清末民国初,黄摩西,绿债红恩两未还，又提管钥到情关。纯狐窃药心无忌，曼倩偷桃品最顽。誓海别开新梦境，愁云顿扫旧眉山。伯舆未死秦宫活，百韵风怀岂忍删。
又和秋梦步病鹤秋日杂兴韵二首 其一,清末民国初,黄摩西,芙蓉风里笛声娇，吹动平生不自聊。新旧雨成文酒会，古今愁借胜游消。前生犹梦波中絮，结习休嗤雨里蕉。一卷牛腰知七发，笔端怒涌广陵潮。
又和秋梦步病鹤秋日杂兴韵二首 其二,清末民国初,黄摩西,红树黄花著色娇，秋人心上绘无聊。菰蒲浅水龙头老，苜蓿西风骏骨消。夙业懒参禅五叶，浇愁未蓄量三蕉。藤情屐兴销磨尽，日坐黄尘夜听潮。
偕蕙衷在青阳地雪中度岁时事恫心期侣不至二首 其二,清末民国初,黄摩西,斗罢群龙涌玉尘，阎浮块土恐沉沦。中年哀乐销魂地，多难乾坤历劫身。鹤语空传尧甲子，蟆更愁打宋庚申。何当收拾天公戏，还我千红万紫春。
红豆和谢女士韵三首 其一,清末民国初,黄摩西,血诚迸出夙根存，敢作倡条冶叶论。狂喝雉绯孤注壮，冷挑绳鼻一檠昏。红珠帐薄难成梦，绛雪丹灵易返魂。错认春风吹细蕊，一门桃李悄无言。
红豆和谢女士韵三首 其二,清末民国初,黄摩西,秾华无数委寒潮，独守青箱色未消。彤琯半生垂老别，红牙三迭念奴娇。珠盘细算情千种，金弹重开路一条。淡是泪痕浓是血，燕脂虽买不能描。
红豆和谢女士韵三首 其三,清末民国初,黄摩西,小影团圆透枣帘，逡巡席上裹巾拈。榆钱暗换星千树，桂粟平分月一奁。火凤乱弹寒紫甲，玉虫细蚀牡丹尖。梢头丹蔻休相妒，活色生香未许兼。
六叠病鹤韵用鹿卢体四首 其一,清末民国初,黄摩西,卅六红鳞到户庭，剖来如获楚江萍。尹邢别院妍媸浑，枚马同时巧拙形。金到成精常欲跃，珠能记事总无零。愿君再饱毫端墨，洒遍长天一片青。
六叠病鹤韵用鹿卢体四首 其二,清末民国初,黄摩西,不爱谈元不杀青，粲花笔舌也凋零。倾囊笑我心无血，吞篆逢君梦有形。流水落花难及草，沾泥飞絮怕为萍。雕虫半世成何事，姓氏羞登著作庭。
六叠病鹤韵用鹿卢体四首 其三,清末民国初,黄摩西,人海浮沉几点萍，故欢新恨怕相形。流觞修禊余波在，入座催诗旧雨零。公子归家无尺素，王孙末路变雕青。雨窗残烛红垂泪，何日簪裾集一庭。
六叠病鹤韵用鹿卢体四首 其四,清末民国初,黄摩西,对影闻声易忘形，人天转眼涕先零。愁城坐拥宜浮白，眉史亲修抵汗青。拾翠前游迷别路，落红成阵罨空庭。狂来拟反船山句，秋菊春兰总是萍。
寄上虞山相国师,清末民国初,沈曾植,江上穷愁十日霖，摇摇孤愦结微音。松高独受寒风厄，凤老甘当众鸟侵。睚眦一夫成世变，是非千载在公心。言妖舌毒纷无纪，吞炭聊为豫子喑。
游藏海寺,清末民国初,康有为,凭揽虞山望海东，尚湖荡碧剑门雄。悬崖水拂飞来瀑，藏海深深隐万松。
游兴福寺,清末民国初,康有为,千载破山兴福寺，六朝栝桂郁云烟。老僧圆塔伤花落，潭影空人更怆然。
上翁尚书,清末民国初,樊增祥,纶扉家世动华夷，四十年来侍玉墀。出入三朝称国老，周旋二帝作经师。君臣鱼水同休戚，父子鳌峰接履綦。白发内人浑记得，显皇新擢状元时。
题谢孝子侍疾图,清末民国初,夏勤邦,吾乡有孝子，业儒更知医。终日常伏案，得暇辄临池。阿耶忽有疾，疾若不可为。汤药虽迭进，奏效何迟迟。孝子仰天泣，祷尔于神祇。方剂手自制，旁人那得知。父疾霍然起，此药真神奇。但求亲身安，敢恤儿体亏。母氏患风眩，四肢苦麻痹。呻吟床褥间，坐起须扶持。一年复一年，日月骎骎驰。常依慈母侧，跬步不暂离。琴川章居士，人称老画师。绘出一片心，藉为万世规。轺车薄薄来，入境采风诗。甄录此孝行，再拜献丹墀。天子大嘉赏，恨不与同时。亟予阐幽光，入祀孝弟祠。国人皆矜式，风俗遂以移。家家养衰老，人人如婴儿。更喜君子孙，能率而行之。永永锡尔类，不匮惟孝思。
题秦烈妇,清末民国初,徐士佳,节烈岂徇名，含章自流誉。地下矢相从，冰霜甘可茹。渺矣翔太空，灵风振鸾驭。惠泉清且芬，锡山秀可踞。白杨何萧萧，中有幽魂语。化作双鸿鹄，夜深自来去。
题张云阶先生遗照,清末民国初,徐士佳,先生负壮志，仪表殊寻常。双眸秀银海，炯炯含精光。音响若钟磬，议论生锋铓。清谈倾四座，析理到毫芒。具此绝俗姿，合称登朝廊。惜哉不得志，早岁困名场。坎坷历半世，一第四十强。闲居赋潘岳，风化维吾乡。爱才尤若命，桃李盈门墙。寒士托倚庇，如依慈母旁。我年十馀岁，先子相携将。隅坐聆謦欬，曾升先生堂。先生为我言，两家渊源长。昔年尔王父，谈论喜文章。座上客常满，士气为之扬。今尔年方少，数典其毋忘。立志在名教，植品如圭璋。文学宗先正，勿学时世妆。慰勉极周挚，苦口兼热肠。忽忽三十载，人事变沧桑。遗言犹在耳，先生安可望？世情似转烛，无复见直方。士风日卑陋，谁为表与坊？滔滔不复反，难言四维张。所见已如此，向后况可量。展图三太息，俛仰神旁皇。
元旦感怀,清末民国初,徐士佳,流光如矢太骎骎，柏酒香浮祇自斟。故国莺花空入梦，沙场烽火况惊心。旧交音问年来少，望子情怀老去深。揽镜渐看双鬓白，负他孤剑作龙吟。
题黄维嘉医士小像三首 其一,清末民国初,徐士佳,流莺啼倦已春深，杨柳新条绿满林。独有丹青传不得，先生一片济人心。
题黄维嘉医士小像三首 其二,清末民国初,徐士佳,竹马同骑总角年，儿时况味个萧然。而今蔗境回甘日，无限香生橘井泉。
题黄维嘉医士小像三首 其三,清末民国初,徐士佳,宦海归来老病身，频叨良药度回春。羡君继起多贤俊，不独青囊有替人。
谢君冶盦以其高祖孝子公侍疾图属题，敬题七古一首奉教,清末民国初,张荣珉,弥伦天地翼纲常，首先孝悌经为详。修齐平治皆本此，谁欤实力身担当。吾乡夙以忠义著，人才每得江山助。孝行人争说谢公，至今乡里尚腾誉。同邑推官有谢子，系公五世直系嗣。公卿宾客诗酒仙，吏隐闽江共需次。缅怀祖德征题诗，备述先人乌鸟私。一幅丹青手示我，激昂慷慨扬清眉。道是先人孝行卓，泥涂轩冕人磊落。工书直欲驾苏黄，知医名噪江南北。天性纯挚亦谦蔼，济时畜有三年艾。母病风痹十八春，亲侍汤药未解带。曾旌清代宣宗朝，天语丝伦一字褒。愿以诗歌继邑乘，阐发幽光庶孔昭。我闻斯言式遗像，肃然起敬心景仰。屈指六千四百日，相依为命尽孝养。晨昏寒暑忧患共，母痛亦痛惊厥梦。肉可剜兮身可代，家世浑忘孰轻重。恨不化作身外身，千万菩提呵护频。寸草春晖断复续，假龄默默天与神。方之古贤谁近似，望云终使闾空倚。卧冰哭竹亦一时，常变久暂何能拟。心香一瓣神为驰，祇恨苍苍生我迟。不获亲承杖履教，披图亦复空尔为。几多绣虎雕龙笔，争挥珠玉积篇帙。掷地谁作金石声，毕竟推官善继述。广求图诗体图意，两可风世彰大义。愧我未足扬幽潜，俚吟勉酬桑梓谊。
感时二律步周中丞韵 其一,清末民国初,陈毓瑞,燕山寂寂朔风寒，世事崎岖放眼看。翻恨祖生空击楫，休言贡禹喜弹冠。欷歔沧海红尘蔽，旋转乾坤赤手难。病到危时关命脉，急培元气抚凋残。
感时二律步周中丞韵 其二,清末民国初,陈毓瑞,满腔热血不知寒，万里河山极目看。君抚时艰嗟仰屋，民怀敌愤怒冲冠。红羊浩劫消沈易，白马同盟固结难。果尔挥戈能反日，漫伤故国夕阳残。
咏笔,清末民国初,陈毓瑞,孟坚投笔好男儿，阵扫千军意在斯。孤负管城蜷伏久，部君脱颖在何时。
晚眺,清末民国初,陈毓瑞,海天日暮远山微，隔岸疏林鸟倦飞。遥指渡头馀绮绕，片帆风送打鱼归。
咏怀二首 其一,清末民国初,陈毓瑞,迢迢云路欲相忘，惟有清风入画堂。人到穷途诗亦瘦，心无宿累梦都香。身闲惯病嵇康懒，才浅翻惭阮籍狂。百尺高楼遥倚望，九霄鹏鸟自翱翔。
咏怀二首 其二,清末民国初,陈毓瑞,剑气冲霄百练霜，满腔心事恨偏长。庭前芝草原无种，雪裹梅花别有香。半世空教投笔误，一身翻为看书忙。少年同学如相问，好梦常都在故乡。
自题五十小影,清末民国初,陈毓瑞,半生遇合与心违，宦海浮沈我未归。两鬓苍苍渐似雪，回头四十九年非。
挽绍兴秦烈妇二首 其一,清末民国初,陈毓瑞,咏罢柏舟掩卷嗟，忽闻精卫出秦家。鸿惊塞北伤春柳，蝶梦江南带雪花。强笑为欢全父命，返魂归榇计天涯。料知无限不平恨，化作钱塘处处鸦。
挽绍兴秦烈妇二首 其二,清末民国初,陈毓瑞,莫道闺帏饮恨长，争誇芳烈耀珂乡。三生伉俪缘俄顷，廿五韶华梦一场。生本昙花心已淡，死应同穴骨犹香。他年墓木成连理，两两文禽话夕阳。
息讼歌用白话体任内作,清末民国初,陈毓瑞,听、听、听，听我劝，劝尔人民莫结怨。结怨最易是诉讼，所争无非小事件。一状告了自必传，原被两造须到案。你说你是他更是，一造诉来一造辨。民事须先缴讼费，刑事亦花状纸钱。请人写状岂白劳，邀人作證更难言。若遇坏人来架讼，受骗受欺尤可怜。无数金钱枉费了，骑虎之势下来难。今日候批明日审，在店候了若干天。一堂讯结犹幸事，倘遇健讼更缠绵。纵然胜诉出口气，得不偿失为那端。如果终归败了诉，折财呕气情难堪。若知败诉由自取，从此收手尚保全。若是不服又上诉，未必能操必胜权。一审二审又三审，家财万贯亦花完。到了悔时悔已晚，拖下债累问谁填？败诉苦处说不尽，胜诉且莫笑开颜。我虽胜了他败了，岂知从此结下冤。同乡共里虽不远，彼此嫌怨何日捐。不念旧恶是好汉，未必人人如此贤。倘或怀怨思报复，后来吉凶更难卜。此时不遇他日遇，恩怨分明断更续。欲求无怨将奈何，莫如待人以平和。和气致祥是非策，暗中受益是多多。劝尔人民速觉悟，讼则终凶知道么？胜诉败诉终结怨，何苦平地起风波。常言家和万事兴，切勿同室来操戈。又闻和平处世好，人纵欺我忍让过。天下无不了之事，何必兴讼受折磨。所有利害已点破，回头是岸诵弥陀。诚心苦口相劝导，聊作一篇息讼歌。
过唐境十八盘岭口占一绝以纪实,清末民国初,陈毓瑞,十八盘岭柏岩西，叠翠层峦路欲迷。直到山巅云隐处，我身恍似与天齐。
寄感,清末民国初,陈毓瑞,弥天浩劫扰中原，万姓恩沾雨露安。只恨我非千岁佛，可能普遍子元元。
游乌龙泉,清末民国初,陈毓瑞,洗心亭畔枕城桥，泻玉无声逸趣饶。漫道出山泉水浊，临流载咏涤尘嚣。
游明玉山,清末民国初,陈毓瑞,寻幽高步碧山巅，虎啸龙吟百感添。万籁光明银泻地，前身明月谛真诠。
郭稚芳宿学八秩茶庆赠诗一律,清末民国初,陈毓瑞,西京高隐乐徜徉，霄汉乔松福荫长。画里邃深挥素匹，文章豪富括青囊。性成孝节标枫里，诗有渊源话玉堂。正喜逢年椒献颂，捧觞拜首祝汾阳。
谢俊千先生五十初度赠诗一首,清末民国初,陈毓瑞,养晦东山五十霜，九如献颂醉飞觞。矞皇诗句称三绝，高迈函情寄八琅。应羡刘伶能旷达，莫嗤阮籍是猖狂。自来酒隐成仙侣，敢信壶中日月长。
国务院秘书长张绅直卿太夫人七秩荣庆诩诗一律,清末民国初,陈毓瑞,慈云霭霭蔚春阳，人日筵开昼锦堂。玉树三株晓后起，金萱八座启文昌。海筹益算媲晖耀，纱幔传经世泽长。虔祝苍苍纯嘏锡，流霞欣晋百年觞。
寄赠契友高乃宣,清末民国初,陈毓瑞,门墙廿载沐春风，稔悉胸襟秉大公。听讼片言堪折狱，服官半世未矜功。清廉素比泾流洁，德望应如泰岱崇。预祝他年持国柄，九州幸福贺攸同。
京绥铁路项局长太夫人六秩荣庆诩诗二律 其一,清末民国初,陈毓瑞,西池金母證前身，到处逢人说有因。此日绮筵陈锦绣，当年节操励松筠。斑衣绕膝称贤子，扶仗从头溯苦辛。花甲良辰周复始，频添鹤算颂千春。
京绥铁路项局长太夫人六秩荣庆诩诗二律 其二,清末民国初,陈毓瑞,麒麟阁下敞华筵，珠履三千望若仙。芝草遥连萱草秀，寿星高并婺星悬。慈惟瑞霭平安竹，梓舍光分太液莲。更喜桄辰临九夏，好将辰日祝长年。
望海有感二首 其一,清末民国初,陈毓瑞,登楼遥望意飘然，海镜高悬水接天。宗悫乘风长破浪，此身如在白云边。
望海有感二首 其二,清末民国初,陈毓瑞,骇浪惊涛势拍天，客舟都为利名牵。英雄千古归淘汰，高蹈应推鲁仲连。
咏怀,清末民国初,陈毓瑞,春色满吾庐，庭前早不除。腹饥聊煮字，手倦且抛书。鸟语疏林外，棋敲半局除。群山犹梦梦，蕃榻掩窗虚。
思亲二首 其一,清末民国初,陈毓瑞,慈云旷隔路三千，只恨身为世网牵。嚼尽熊丸肠九折，何时莱綵舞堂前。
思亲二首 其二,清末民国初,陈毓瑞,浮沈宦海感经年，多少离情寄赵燕。想到萱庭垂暮日，愿随南雁赋归田。
偶成二绝 其一,清末民国初,陈毓瑞,塞远风寒山积雪，海深流急水难冰。艰难历尽增才智，老大归来泯爱憎。
偶成二绝 其二,清末民国初,陈毓瑞,儒而曰吏非为俗，仕不读书那得优。极目沧桑空故我，依人作嫁愧名流。
咏梭鱼,清末民国初,陈毓瑞,水阔天空云影疏，喜看陶侃网梭鱼。莺鸣柳岸投竿处，鸥影烟波泛宅居。得意风云龙破壁，感怀日月鲤遗书。夕薰残落炊烟起，正是渔舟唱晚初。
咏怀,清末民国初,陈毓瑞,自渐腹笥久空虚，每到离群恨索居。照胆须磨千古镜，潜心补读十年书。吹箫喜说诗鸣凤，洗砚欣看墨戏鱼。漫道出山泉水浊，清风明月入吾庐。
偶成一绝,清末民国初,陈毓瑞,热念每从伦内伏，感怀多自客中生。青灯伴我消长夜，黄鸟宜人报晓晴。
咏怀,清末民国初,陈毓瑞,剑匣诗囊伴此身，登楼喜说摘星辰。观书只为寻良友，磨镜惟悲照古人。青鸟不来增别恨，白驹空过诉前因。新添多少沧桑感，毕竟苍生问鬼神。
咏史,清末民国初,陈毓瑞,政治隆污自有因，君心逸豫与艰辛。开元天宝相提论，疑是明皇两截人。
北塘即事二首 其一,清末民国初,陈毓瑞,千里征尘水次停，江塘渔火两三星。波光返映当窗白，草色迷离隔岸青。
北塘即事二首 其二,清末民国初,陈毓瑞,茅店羁栖一短檠，翻书复掩不胜情。倦来倚枕方成梦，忽听潮声夹橹声。
晚眦口占,清末民国初,陈毓瑞,小立眺江干，馀霞散成绮。蓬背半轮红，争渡声靡已。世局正蜩螗，在彼不存此。浩然归兴来，臣心淡于水。
北塘遇大风,清末民国初,陈毓瑞,晚窗独坐意徘徊，忽听风声蓦地来。拔木冲霄山岳撼，天公著意扫尘埃。
雨后望海,清末民国初,陈毓瑞,听罢高楼雨，摩裟剑气冲。江山欣一览，万古拓心胸。
感世,清末民国初,陈毓瑞,碧海遗珠焦尾琴，只争运会与升沈。嗤非千手弥陀佛，世上难平亿万心。
咏怀,清末民国初,陈毓瑞,抱膝长吟气自豪，变更沧海任滔滔。静观万物空千古，独对长江钓巨鳌。
闰端阳,清末民国初,陈毓瑞,蒲酒重斟醉欲仙，鼓歌依旧竞龙船。天中令节偏逢闰，只恨人无再少年。
旅居即事,清末民国初,陈毓瑞,荒郊旅舍小徘徊，磷火荧荧认劫灰。月影移从窗内射，潮声涌到枕前来。
偶成,清末民国初,陈毓瑞,烈日炎炎可畏时，浮瓜沈李寄幽思。客中无计消长夏，半卷残编一局棋。
纳凉,清末民国初,陈毓瑞,隔廉花影漾参差，独坐空庭动客思。正是月明人静后，一声玉笛好风吹。
年周花甲勉赋四律 其一,清末民国初,陈毓瑞,饱尝世变历艰辛，枉自蹉跎六十春。堪笑鲲鹏时未至，恰惭鸿鹄志难伸。乐天望月新添恨，宗悫乘风快问津。差幸一枝聊可寄，龙门仰企荷陶甄。
年周花甲勉赋四律 其二,清末民国初,陈毓瑞,都门三战罢秋风，何竟浮沈宦海中。虎口馀生谈色变，燕京贾祸怒冠冲。一家团聚天伦乐，万险胥平意气雄。讵料白云停舍下，重洋路隔恨无穷。
年周花甲勉赋四律 其三,清末民国初,陈毓瑞,海滨寄傲乐盘桓，诗句难邀刮目看。政治端宜师召杜，刑名奚必学申韩。居官誓守于公训，执法思求隽母安。世界变迁秋浪急，风声鹤唳我心寒。
年周花甲勉赋四律 其四,清末民国初,陈毓瑞,猥荷齐张厕荐贤，轮蹄憔悴历幽燕。勉酬先志缘收族，忝任民佣敢爱钱。谱以编年凭腹稿，家无恒产赖心田。满园春色饶生意，自寿诗成急就篇。
辛丑冬月十七日朝廷接驾咏五言一律以志幸,清末民国初,陈毓瑞,鼓角震尘寰，銮舆西狩还。思老三接近，仙诏九重颁。身岂星槎隔，时欣月桂攀。直经卧龙处，天子霁容颜。
虎邱竹枝词二首 其一,清末民国初,方仁渊,画船载酒出阊门，携得如花伴玉樽。灯影摇红人薄醉，销魂最是近黄昏。
虎邱竹枝词二首 其二,清末民国初,方仁渊,桐桥西去柳如烟，半是楼台半画船。最好冶坊滨口住，美人箫管不论钱。
春分日有感,清末民国初,方仁渊,幽怀常怕负芳辰，又见花飞一半春。醉病支离慵把酒，交情疏落不如人。黄莺绕树声犹涩，翠柳含山色渐匀。风日晴和天气好，马蹄踏遍陇头尘。
思归,清末民国初,方仁渊,残腊巳将尽，蹉跎胡不归。瓮头春酒熟，墙角野梅肥。门巷依然昔，田园未尽非。遥知小儿女，镇日候柴扉。
晚舟即景,清末民国初,方仁渊,日落沧波暝，晴霞散半天。乱山初过雨，野水不生烟。宿鹭冲船去，寒蝉绕树旋。客心正愁绝，窗外月钩妍。
壬午正月自瓜洲渡江至丹徒镇即景,清末民国初,方仁渊,日出海门曙，西风送客还。帆樯江上市，楼阁水中山。地势控三楚，涛声撼百蛮。扁舟图画里，天险渡重关。
夏日偶成,清末民国初,方仁渊,茶罢焚香静闭关，捲帘乳燕认巢还。云笺铺好磨新墨，学画南窗一角山。
咏菊二首 其一,清末民国初,方仁渊,野圃霜高九月天，疏枝繁蕊满篱边。陶家酒熟花应笑，杜老诗多句欲仙。鏖战西风秋作骨，冷笼细雨淡凝烟。深杯此日休辞醉，再到重阳又一年。
咏菊二首 其二,清末民国初,方仁渊,霜里精神雨里姿，西风料峭挺寒枝。不分花淡还人淡，直信开迟亦落迟。品逸最宜松作友，节高只许竹相师。南山近日多佳色，看罢归来月满墀。
秋晚由香麓至虞山即景,清末民国初,方仁渊,惘惘辞家去，西风送短桡。碧山新过雨，红树晚归樵。短发经秋落，华年逐水消。他乡如可托，敢畏路迢遥。
刘石香来虞，留宿旬日，握手言欢，因作古歌赠之二首 其一,清末民国初,方仁渊,庭前有丹桂，绿叶发华光。一任春风吹，不共桃李狂。桃李先秋雕，丹桂乃含芳。草木有本性，亦期耐久长。忆昔游梁溪，时登君子堂。见君心欢悦，别君心徬徨。同心而离居，落月梦屋梁。古人车笠盟，斯道今已亡。愿言持赠君，永矢毋相忘。
刘石香来虞，留宿旬日，握手言欢，因作古歌赠之二首 其二,清末民国初,方仁渊,明月出天涯，清光常皎洁。来照庭户间，令我心怡悦。独念素心人，会少多离别。离别不足忧，但忧鬓成雪。君今惠然来，狂喜屐齿折。美酒倾百壶，新诗吟满箧。持诗发啸歌，清商惊月窟。欢会既不多，归思毋切切。
客游十载，竟无可述，年来寄迹虞山，时往来尚湖之滨，途中有感，赋此,清末民国初,方仁渊,游子客为家，妻孥不相顾。年年尚湖滨，行尽虞山路。夕阳明水村，沙岸摇烟树。山光扑面来，水势随船去。山水若有情，来往诚何故。踪迹溯鸿泥，可以浮生悟。秧歌起四野，众绿洗一雨。愿得买山钱，筑室此间住。遐哉葛天民，不为饥驱误。
漫兴,清末民国初,方仁渊,红杏花开燕子飞，韭芽正好河豚肥。江南二月足美馔，莫辞呼酒典寒衣。
五月十六日喜雨有作,清末民国初,方仁渊,云气遮窗黑，山光敛树昏。莫愁风破屋，会看雨倾盆。稚子欢盈室，农夫笑倚门。明朝秧把贵，忙煞杏花村。
上巳日别香麓诸子,清末民国初,方仁渊,诸子自修禊，怜予独远行。只因身世贱，转觉别离轻。碧树故乡色，白云游子情。那堪烟雨里，啼尽子规声。
舟泊塘栖,清末民国初,方仁渊,风紧岸移速，舟行水拍堤。雨收篷背重，春暖柳丝低。言语初闻越，人家半枕溪。鳜鱼烹正熟，沽酒宿塘栖。
次韵吴品三吴叔明游小云栖老石洞,清末民国初,方仁渊,一径穿云上，来寻石洞幽。竹高峰露顶，村远树平头。泉味媚佳客，山容点晚秋。尚书留妙墨，我意与俱留。
有怀刘子石香即以代简,清末民国初,方仁渊,东风一夜檐前吼，早日杲杲照窗牖。出门携杖何所之，春光满眼惊梅柳。梅柳年年更著花，故人一别三年久。我欲乘舟上梁溪，脚健心忙不能走。忆昔高斋问奇字，得月楼头日携手。即今知己两寂寞，混迹时人成老丑。侧闻精爽苦著书，名山事业今曾有。安得临风堕我前，与尔同饮千日酒。
贫士行二首 其一,清末民国初,方仁渊,贫士如贫女，素无脂粉钱。不肯倚门笑，焉得取人怜。翠袖日复日，金线年复年。世无鸱夷子，空浣越溪边。
贫士行二首 其二,清末民国初,方仁渊,人生皆有死，而我独不然。既无金石固，胡不名利捐。名利非不捐，无奈饥与寒。不遇赤松子，焉能作达观。
虎邱怀古,清末民国初,方仁渊,百尺深池剑气秋，名山虎踞竟成邱。夫差岂为西施败，勾践偏从文种谋。霸业已销香草径，美人犹荡木兰舟。锦帆当日游何处，斟酌桥头水自流。
与诸晋昭诸公游九龙山二首 其一,清末民国初,方仁渊,石栈天梯次第攀，携筇直上叩僧关。松林风静闻梵语，岩岫云飞似客闲。古寺半随征战尽，游人几历劫灰还。诸君莫说红尘事，且醉三吴第一山。
与诸晋昭诸公游九龙山二首 其二,清末民国初,方仁渊,茅峰绝顶碧烟拖，绀殿琳宫信步过。泉石争鸣琴绿绮，云峰齐插髻青螺。四围春色来天外，千古诗情此地多。一览已穷吴楚阔，欲随江水溯岷峨。
雨后作,清末民国初,方仁渊,早起焚香坐，窗前雨乍晴。半庭红日漏，满径绿烟生。身世云无定，功名梦未成。枝头多好鸟，得意自飞鸣。
重阳日寄伯兄守仪,清末民国初,方仁渊,不插茱萸竟四年，又逢佳节异乡边。吟身争与黄花瘦，壮志多消绿酒前。圣世不忧行役苦，清时转为利名牵。阿兄多病应行乐，得失须知总自然。
中秋望月二首 其一,清末民国初,方仁渊,银汉今宵分外清，一轮捧出彩云轻。楼台尽作通明殿，天在浑开不夜城。风送玉箫秋有韵，露寒金粟籁无声。愿人与月常如此，谁向苍苍诉不平。
中秋望月二首 其二,清末民国初,方仁渊,嫦娥今夜尽人看，扫尽星河挂玉盘。千里江山齐朗澈，万家儿女共团圞。庭前桂子和风落，云外天香带露漙。骚客只应秋思集，新诗吟遍碧阑干。
寄锡山石香刘君二首 其一,清末民国初,方仁渊,入秋雅兴竟何如，不见东来双鲤鱼。为问先生诗酒外，搜奇近日读何书？
寄锡山石香刘君二首 其二,清末民国初,方仁渊,道子丹青工部诗，生花双管一人持。瓣香雅愿低头拜，集益多师是我师。
得锡山徐君子敬书简怀却寄二首 其一,清末民国初,方仁渊,西风料峭雁行斜，捧读瑶笺感岁华。落日秋风游子意，白云黄叶故人家。海棠已作伤心树，篱菊犹开插帽花。好待来年春景暖，与君重话二泉茶。
得锡山徐君子敬书简怀却寄二首 其二,清末民国初,方仁渊,流光冉冉隙驹过，每到良宵念旧多。去国尚怜寒范叔，卧居常叹病维摩。花间怕作怀人句，酒后依然放棹歌。我似江郎惟恨别，故人休为恨消磨。
锡山秦缦卿方伯家遇雪二首 其一,清末民国初,方仁渊,木落蓉湖冷暗催，众芳寂寂待春回。朔风恐扫诗人兴，吹遍琪花一夜开。
锡山秦缦卿方伯家遇雪二首 其二,清末民国初,方仁渊,轻于柳絮白于盐，远树瑶阶取次添。最好大千银界里，九龙都化玉为尖。
默坐,清末民国初,方仁渊,默坐闭柴扉，琴书清百虑。处世亦有何，静观终须悟。富贵不可求，吾行有吾素。朝来新雨足，懒绿生嘉树。扰扰竟何为，生机天所具。对此小庭间，幽禽自来去。
早出小东门至藕渠镇,清末民国初,方仁渊,晨起驾柔橹，宿雾犹冥冥。晓日冲波白，遥山带郭青。鱼盐喧小市，鹜雁聚寒汀。自笑谋生拙，孤舟未敢停。
题寒禽弄菊画帧,清末民国初,方仁渊,持螯醉归来，天气欲昏黑。瞥见篱下花，笑我意得得。问花花无语，寒禽弄秋色。
游虞山八咏 其一 桃源涧,清末民国初,方仁渊,林尽水淙淙，寒泉泻百重。云根飞素练，石罅走吟龙。活火因风响，新茶浥露浓。桃源何处是，碧涧绕晴峰。
游虞山八咏 其二 石屋涧,清末民国初,方仁渊,仙人居石屋，涧水响潺潺。绿绮奏当牖，白云常闭关。幽花随意放，好鸟自知还。欲觅松乔迹，涛声满碧山。
游虞山八咏 其三 齐女墓,清末民国初,方仁渊,儿女千秋恨，诗人莫漫题。至今封赤土，犹说望青齐。日落江涛远，云归墓木低。我来春已晚，怕听子规啼。
游虞山八咏 其四 剑门,清末民国初,方仁渊,此门何日辟，宝剑掣风雷。石状白云乱，崖分青嶂开。奇峰从地起，灵穴透天来。欲写崔嵬势，惭无谢脁才。
游虞山八咏 其五 拂水岩,清末民国初,方仁渊,绝顶忽逢涧，巍然驾石梁。水从何处拂，山到此中央。芳树笼城碧，晴川入海黄。登临因尽兴，随意坐禅房。
游虞山八咏 其六 三峰寺,清末民国初,方仁渊,觅路下中峰，松阴翠霭浓。寺围山四面，云暗树千重。花气曛晴日，尘心洗晚钟。旧时常尉句，呵护两苍龙。
游虞山八咏 其七 兴福寺,清末民国初,方仁渊,郁郁破山寺，琳宫入翠微。暮烟迷竹径，新燕叩禅扉。谷静鸟栖少，春深客到稀。归途趁晚色，落日照征衣。
游虞山八咏 其八 小云栖,清末民国初,方仁渊,石洞何年辟，山灵变幻奇。垂岩开异境，裂石见深池。啜茗云生岫，寻诗藓没碑。林泉如有待，回首欲何之。
严氏别墅逢隐士陆竹亭留茗却赠,清末民国初,方仁渊,陆生思却疾，斸药此山巅。花莳金钱菊，茶烹玉蟹泉。地幽邻古佛，心远即游仙。语及尘寰事，悠然不记年。
顾山香山寺文选楼怀古,清末民国初,方仁渊,帝子声华事已遥，空留遗像仰清标。半庭草色侵双屐，一径松风话六朝。殿宇几经沦浩劫，峰岚依旧薄层霄。文章麟炳垂千古，不与斯楼共寂寥。
咏摺扇,清末民国初,方仁渊,数茎湘竹饰霜纨，宜画宜书更耐观。自有冰心能却暑，每逢热客便生寒。拂来素腕风三面，展出吟怀月半丸。最是寻春闲觅句，烦君摇遍碧阑干。
八月十六夜玩月因怀刘石芗,清末民国初,方仁渊,畏病常疏酒，持杯又复醺。只因怜皓月，不敢薄秋云。桂影当阶写，箫声隔院闻。今宵刘梦得，诗句定超群。
久迟石香不来，忽然莅止，喜甚。谈宴之余，示以新诗，为仿谢灵运南楼望所迟客韵，赋赠,清末民国初,方仁渊,袅袅春风歇，萋萋孟夏迫。仰看条上禽，俛念同怀客。佳人期不来，虚馆日已夕。归鸟赴遥岑，浮云安所适。缅波万类驰，引领心兹戚。携手喜临存，相见弥年隔。壶觞岂云乐，芙蓉未堪擿。怀抱各今古，翰墨相赏析。叹息知音稀，莫负斯良觌。
访曾君静于明瑟山庄，读杨赵两先生诗。明日，君静同令史圣与招饮虚郭园，极宾主之乐，为赋小诗简谢,清末民国初,方仁渊,昊天张火盖，挥汗作雨流。中途热如炙，曾子招我游。逍遥适虚郭，且以驾方舟。方舟何容与，神仙相与俦。携手上蓬莱，蒸暑变清秋。春辉荣萱草，明瑟交荆柯。瞻彼仁智居，未若山林多。文章即经济，廊庙亦岩阿。俯仰在曾酒，结欢到烟萝。怀此醉饱德，发我下里歌。
癸未四十述怀八首 其一,清末民国初,方仁渊,壮不加鞭老可知，行年四十竟如斯。韩休卖药人犹识，刘向传经子已迟。誉至莫欣非胜侣，毁来加惕是良师。读书空负平生愿，静闭衡门且待时。
癸未四十述怀八首 其二,清末民国初,方仁渊,犹忆童年志学初，红巾扰攘少宁居。全家奔走风尘里，四壁烧残劫火馀。弟妹无依须觅食，饥寒交迫废攻书。贼氛方静严亲弃，最是穷愁逼岁除。
癸未四十述怀八首 其三,清末民国初,方仁渊,托迹歧黄亦可怜，愧非医国手回天。工夫未及肱三折，方制何能技十全。布袜藤冠屠沽事，青灯黄卷圣贤篇。终朝检点酸辛味，耻被人将小道传。
癸未四十述怀八首 其四,清末民国初,方仁渊,客窗愁对短檠红，起看银河泻碧空。小倚花栏怀旧雨，每惊泥爪羡归鸿。相如赋好曾无益，杜老诗多未厌穷。羽倦飞低还未得，绿槐声里又秋风。
癸未四十述怀八首 其五,清末民国初,方仁渊,自逞疏狂自笑愚，头衔别署号诗臞。岂因世态翻新样，肯为人嘲换故吾。得句不妨呼郑婢，爱才直欲拜萧奴。芙蓉不与春争艳，甘向秋江傲影孤。
癸未四十述怀八首 其六,清末民国初,方仁渊,西郭朝来爽气清，贪看山色策筇行。野怀久有林泉癖，素愿且偿腰脚轻。不共世途争利禄，何妨造物忌荣名。年来酒债诗逋外，惆怅天台与四明。
癸未四十述怀八首 其七,清末民国初,方仁渊,磨墨人翻为墨磨，韶华一掷疾如梭。家贫爱读书常借，身贱论交友不多。下士于今无北海，和歌谁信少东坡。羞将长铗干时贵，一任苍苍待我何。
癸未四十述怀八首 其八,清末民国初,方仁渊,人海波涛日日生，纵无风浪恐舟横。壮心不与年俱进，励志犹惭学未成。自古有才须有福，此身多累为多情。寄形大块同膻蚁，悟到浮生气自平。
吴儒卿先生来寓读述怀诗蒙赠大篇成绝奉答 其一,清末民国初,方仁渊,飒飒西风洒面凉，新诗吹到木樨香。樗材也荷如椽笔，应是先生善善长。
吴儒卿先生来寓读述怀诗蒙赠大篇成绝奉答 其二,清末民国初,方仁渊,偶经小劫谪尘寰，不食丹砂自驻颜。伏枥休嫌无伯乐，天留名士住名山。
吴儒卿先生来寓读述怀诗蒙赠大篇成绝奉答 其三,清末民国初,方仁渊,晴窗馀事写黄庭，换得鹅群满蓼汀。分付小童安笔砚，墨池深对远山青。
九月初六日寄怀刘石香二首 其一,清末民国初,方仁渊,记得相逢正麦秋，连宵话旧挹青楼。与君别后诗千首，半属怀人半胜游。
九月初六日寄怀刘石香二首 其二,清末民国初,方仁渊,莲子青青绝妙章，传来佳句遍虞阳。刘郎本是诗中杰，莫似方回冷锦囊。
重阳后与郭用宾王馨吾诸君小酌香山寺聊句未就后成二律简同游诸君 其一,清末民国初,方仁渊,挈榼提壶上翠微，西风斜日拂行衣。群公迟我樽开晚，九月寻诗蟹正肥。满地绿苔僧貌古，一庭黄叶客来稀。放怀莫论南朝事，拼得今朝尽醉归。
重阳后与郭用宾王馨吾诸君小酌香山寺聊句未就后成二律简同游诸君 其二,清末民国初,方仁渊,人世几回开口笑，眼前有酒莫嫌贫。秋来最是莼鲈美，春去且尝笋鳜新。寂莫选楼犹有迹，豪华金谷已成尘。天机浩荡江湖小，幸得良朋到处亲。
铁马,清末民国初,方仁渊,谁施炉冶制玲珑，一片铮鏦小院中。声似玉珂归想像，繁非金勒惯行空。虚窗夜战三更月，晴宇晨鸣八面风。良乐虽逢终不识，徒依檐下骋豪雄。
正月二十二日赴馆后有作,清末民国初,方仁渊,暂抛家累赋幽居，适馆心清俗韵除。自汲石泉煎苦茗，闲翻牙轴读奇书。春光已动风前柳，胜味新尝雪后蔬。漫道诗穷穷到骨，且耘破砚乐菑畬。
奉寄刘子石香兼赋索居五排二十韵,清末民国初,方仁渊,矫矫云中鹤，刘郎天骨高。文章驾杨马，诗句迈刘曹。意气同明月，交情似浊醪。鼓盆休戚戚，扣角且陶陶。材力矜予薄，襟期羡尔豪。读书俨剥茧，作画快挥毫。得意晨忘食，研求夜继膏。郑虔难再得，潘岳志何劳。秋水怀良友，春风恋绨袍。楼头已绿柳，洞口欲红桃。良觌渺难慰，离思释愈牢。挹青开宴会，诗伯树风骚。昨日欢携手，今朝叹二毛。流光弦上箭，人事海中涛。贫也何妨达，时哉不我操。贾生悲献策，庄子乐观濠。赋命诚前定，忧心空自忉。好携几两屐，去泛五湖舠。白袷人无恙，青山我待遨。何当重剪烛，细酌碧葡萄。
赠冯钝吟先生四首 其一,清末民国初,方仁渊,荒草离离空自春，一抔谁复吊诗人。山隈幸有遗碑在，姓字依稀古逸民。
赠冯钝吟先生四首 其二,清末民国初,方仁渊,歌哭穷途若个知，独清浊醒自言痴。美人香草多哀怨，半出行吟泽畔时。
赠冯钝吟先生四首 其三,清末民国初,方仁渊,伊谁香火有前缘，秋谷才名竟世传。独向牙琴托心契，墓门焚刺一凄然。
赠冯钝吟先生四首 其四,清末民国初,方仁渊,我生已晚愿难偿，望古徒思爇瓣香。愿学昔贤私淑意，频将诗律细评量。
题曾君静中翰湛清华阁诗卷兼述鄙怀,清末民国初,方仁渊,我公吟妙句，思入碧云深。雨过风生竹，天清月满林。但求性情至，不论宋唐音。谬许知己者，相其惬素心。失学从年少，疏狂恋酒杯。家贫轻作客，身拙独怜才。未有惊人句，何因访草莱。君如用幽意，莫使笑陈雷。
寄赠江阴梅笑山兄,清末民国初,方仁渊,不见冰姿已隔年，久思裁句寄君前。才如杜牧何嫌放，诗到苏公本是仙。南浦春深江树远，东风人懒柳丝牵。一樽何日重携手，矫首山阴雪夜船。
与君静玉圃培才石梅小酌归后却简,清末民国初,方仁渊,重碧轻红泛酒卮，江乡幽景胜花时。日卸晚岫生奇态，风约微波起令姿。造物有情留我狎，虚名何意待人知。清游却少倪迂画，且写闲怀入小诗。
余去梁溪五年矣，甲申冬有事重游，追思往昔，不禁感慨系之，为赋游仙诗三章 其一,清末民国初,方仁渊,天台未许白云封，刘阮重来路几重。楼阁依然遗旧迹，胡麻何处访仙踪。恨无朱草修灵药，欲觅丹砂驻昔容。一梦蘧然成往事，空将兰絮系心胸。
余去梁溪五年矣，甲申冬有事重游，追思往昔，不禁感慨系之，为赋游仙诗三章 其二,清末民国初,方仁渊,海上夭桃结子时，罡风吹落别花枝。琵琶有调终含怨，锦瑟无端却繫思。几度却成江令赋，不堪重读海棠诗。仙山此夜多明月，露冷霜寒两地知。
余去梁溪五年矣，甲申冬有事重游，追思往昔，不禁感慨系之，为赋游仙诗三章 其三,清末民国初,方仁渊,功修未到出山来，花雨缤纷扫不开。诸葛也知多道气，刘伶到底是仙才。吹萧应悔骑黄鹤，种玉于今付绿梅。世味尘缘都悟澈，乘槎及早返蓬莱。
敬之大兄归道山一年矣，久欲作挽而未果，今往吴门篷窗暇为补三首 其一,清末民国初,方仁渊,天与才多便不祥，如君摇落更堪伤。旁观尽笑稽康赖，举世谁知阮籍狂。老尔头衔称博士，误人性命岂文章。玉楼正少清词客，莫锁双眉怨未扬。
敬之大兄归道山一年矣，久欲作挽而未果，今往吴门篷窗暇为补三首 其二,清末民国初,方仁渊,身世犹多未了因，天何容易丧斯人。撑肠空柱五千卷，磨碣频遭三十春。不信参苓能续命，也知贫病最伤神。华胥梦断荷花落，薤露歌残秋又新。
敬之大兄归道山一年矣，久欲作挽而未果，今往吴门篷窗暇为补三首 其三,清末民国初,方仁渊,论交记取十年迟，坐看堂堂白日驰。月下举杯谁是主，风前得句子为师。漫言丁令归来鹤，且待苏环继起儿。不作挽诗非为懒，从君去后竟无诗。
乞梅词,清末民国初,方仁渊,谢庭疏影已横斜，玉树先开绿萼花。愿乞一枝清供养，春光分插到寒家。
寒食上冢感怀,清末民国初,方仁渊,寒食携樽上墓庐，纸钱飘飏满郊墟。松杉厌长春风外，邱垄犹残劫火馀。地下先灵应责我，眼前诸弟转愁予。宁知作客终无补，悔不渔樵老故居。
曾君圣与从礼围回避归来，相见于虚廓园，以途中积诗见示，奉赠二律 其一,清末民国初,方仁渊,恰好江南樱笋天，云间独鹤正言还。囊中诗句都呈秀，槛外花枝倍觉妍。漫说明经能證佛，且来平地作游仙。人生何事论荣辱，画饼功名值几钱。
曾君圣与从礼围回避归来，相见于虚廓园，以途中积诗见示，奉赠二律 其二,清末民国初,方仁渊,瘦石孤松手自栽，此心何处不春台。人当木槛摊书坐，天放山城入画来。落拓一身无俗韵，交游四海仰清才。绘图我欲供摩诘，展卷相亲日几回。
赵君坚兄属题瑞莲图勉成两律即希指正 其一,清末民国初,方仁渊,西郭名园十亩开，波光倒影浸楼台。辞官陶令维栽柳，遁世林逋喜种梅。绿水绕城穿宅去，青山如客上堂来。拈花丈室无馀事，始识人间有辨才。
赵君坚兄属题瑞莲图勉成两律即希指正 其二,清末民国初,方仁渊,昔年莲蕊满池中，斗艳争妍向晚风。清风已生双璧合，名花喜放两心同。携来天上都佳种，开到人间见化工。应是趺跏将钵咒，碧泉也幻紫荆红。
丙戌仲夏往梁于舟中作诗怀石芗,清末民国初,方仁渊,思君如思酒，一日不饮即不欢。尔来别君已两载，那得不使中肠干。今朝忽得梁溪招我书，呼舟火急如追逋。舟子不知行徐徐，而我心中辗转如车渠。明朝划然见君面，握手纵谈不知晏。酌君瓮中香美之葡萄，洗我胸中万斛之牢骚。龙山久别愈岧峣，芦芽怒发菖蒲高。岁寒始识松凋后，安得尽毁车与棹。天地为庐室为袄，百壶努力日倾倒，世无别离人不老。
苦旱热,清末民国初,方仁渊,骄阳不停晷，一月作炎暑。挥扇汗如漏，默念农夫苦。我乡旱尤甚，有水不能取。前日殷其雷，密云竟无雨。坐看苗叶槁，官长聋且瞽。今夏麦虽登，前岁不足补。河天照夜明，残月入窗户。起步中庭中，床席不得处。东邻儿啼急，忽闻鼕鼕鼓。街市声哝哝，竟夜有人语。安得雨师怒，天上蛟龙舞。秋风括地来，田家足仓庾。祈望深野人，生意活穷宇。
拟古,清末民国初,方仁渊,侧身天地间，俯仰无一是。既非祝鮀佞，又无宋朝美。直道事世人，焉得不谗毁。谗毁日以来，我心日以哀。仰视双飞翼，引领空徘徊。徘徊不能去，忽忽事多故。往者不足论，来者亦何据。知音不存我，兰苕伤白露。已矣何所悲，且读渊明句。
次韵答邵培才见赠之作,清末民国初,方仁渊,苦吟争一字，难撼岳家军。丽句飞红叶，遥情想白云。伯阳龙自隐，稽绍鹤离群。说项频年意，幽兰春日曛。
培才再和叠韵奉答,清末民国初,方仁渊,东陵多妙句，气压鲍参军。旗鼓知无敌，推敲兴不群。君方歌白雪，天亦酿彤云。三复盥薇罢，芬芳齿颊曛。
不和三叠戏作三绝句呈培才一噱 其一,清末民国初,方仁渊,络绎邮筒递小奴，开缄朗诵锦模糊。不知岁杪催租外，添个诗人尚索逋。
不和三叠戏作三绝句呈培才一噱 其二,清末民国初,方仁渊,诙谐臣朔本星精，老凤声高小凤清。连战骚坛推健将，勇如方叔也曳兵。
不和三叠戏作三绝句呈培才一噱 其三,清末民国初,方仁渊,叠韵从来是蔗渣，笑他坡老作尖叉。先生尽有惊人句，莫向时人学画蛇。
丙戌岁杪书怀,清末民国初,方仁渊,针线频劳岁月淹，桃符又见换茅檐。爱随佳客谈风月，赖有山妻任米盐。书到岁除无意读，酒因寒重每呼添。牛医狗盐凭人唤，如此襟期未敢嫌。
丁亥人日由家赴虞，寄怀刘石香,清末民国初,方仁渊,不悔风尘仆仆行，身怜身世比鸥轻。愧无雅量心难远，差喜论交眼尚明。旧雨最怀刘梦得，新诗好似李长庚。岁除寄我盘椒句，深逾桃花潭水清。
游西子湖至平湖秋月,清末民国初,方仁渊,白公堤上暖云蒸，春水平湖澈底澄。山色晴飞满楼翠，天光倒影一壶冰。盘中胜味呼烹鲤，柳下清歌听采菱。安得雪消明月夜，一樽浊酒此间凭。
三潭映月,清末民国初,方仁渊,山光湖影两徘徊，曲折亭台映水开。画舫载将裙屐至，疏钟穿过藕花来。潭清惟有邀明月，地静曾无到俗埃。幽境最宜佳士隐，孤山应有惠思才。
游灵隐飞来峰,清末民国初,方仁渊,灵鹫飞来几万春，问谁鬼斧妙通神。冷泉不定忙于我，古佛无言笑煞人。欲證菩提清净果，偏多魔障利名身。此游未许除荤酒，愿借青山一洗尘。
涌金门渡湖歌,清末民国初,方仁渊,西湖湖水平如掌，小艇恰受人三两。山光叆叇天无云，落日双丸波荡漾。天风浪浪水鸟飞，双桨划碎红玻璃。琼楼贝阙出复没，回视城头烟树犹迷离。行行已至湖当中，孤山涌出金银宫。明霞万道光祝融，四围奇景来无穷。有客啸歌阳春曲，手摇兰桨声戛玉。水底蛟龙不敢听，前歌未竟后歌续。吾侪放浪本天真，贫贱未足穷其身。安得持杯三万六千朝，日日放歌湖上遨。青山如友酒如胶，王侯将相等弁髦。头上惟见酒星摇，足根踏破青琼瑶。千言下笔风捲涛，淋漓元气兴逾豪。客谓子言太无赖，人世谁出利名外。逃名弃利作达观，饥驱寒迫愁无奈。何如今朝放棹来湖边，湖中风月不论钱。归来饱饭且醉眠，心无挂碍身即仙。客闻我言哑然笑，白堤新柳馀残照。堤边骢马倦游归，山色湖光更入妙。
虚廓园海棠烂若朝霞，归有感呈园主人三首 其一,清末民国初,方仁渊,光比凝脂烂若霞，移根瑶圃植仙家。玉环去后魂犹艳，化作倾城一树花。
虚廓园海棠烂若朝霞，归有感呈园主人三首 其二,清末民国初,方仁渊,翠袖朱唇日暮时，纷纷桃李尽无姿。夜深应梦烧银烛，春影婆娑系我思。
虚廓园海棠烂若朝霞，归有感呈园主人三首 其三,清末民国初,方仁渊,十二琼楼缥渺身，绛云出岫绝轻尘。汉庭不少陈思笔，一赋何能竟感甄。
题萧云孟镌红馆随笔诗词集后二首 其一,清末民国初,方仁渊,树蕙滋兰继楚辞，一编郑重寄遥思。胸中块垒阮生酒，眼底江山谢脁诗。万里离弦伤凤么，十年宦海痛乌私。此心未许旁人解，只有当年湘管知。
题萧云孟镌红馆随笔诗词集后二首 其二,清末民国初,方仁渊,一曲新歌被管弦，俳谐志怪斗清妍。香山意气由来淡，坡老襟期亦可怜。座客莫持无鬼论，微辞终属有情天。寸心已备名山业，不遇其人莫浪传。
梅雨浃旬，有怀邵培才,清末民国初,方仁渊,邵生苦吟诗，得句辄共赏。晤言不三日，颇涉分手想。一雨十日淫，素愿违心怏。堂堂朱明移，星星白发上。时既不我与，学亦无所长。顾念贫贱士，入世惭俯仰。川滋百草媚，山悦众禽响。万类各有得，吾道何惝恍。排闷强言欢，临觞叹孤掌。安得屏翳归，去挹西山爽。
丁亥六月挽曾中翰君静二首 其一,清末民国初,方仁渊,昔我未识君，谓君贵介士。顾念烟萝人，所好或非是。晋接杯酒间，乃知同调耳。大篇捆载来，琳琅诗满纸。猥云加斧斤，予则岂敢尔。题诗卷之端，畅谈诗中旨。觞咏既往还，情好两不訾。方谓翰墨缘，此乐终无涘。岂意故人身，去似东流水。叹息隔平生，悲歌安能已。
丁亥六月挽曾中翰君静二首 其二,清末民国初,方仁渊,去岁游燕都，今春复来归。遥遥千里别，执手重徘徊。徘徊出西郭，竞渡照斜晖。笙歌沸十里，珠翠水中围。酌君一尊酒，劝君行且迟。至今思陈迹，一一令人悲。宁知撤琴瑟，此去亦胡为。岂以王事靡，畏兹简书催。岂以志士心，终与林泉违。梁木伤斧柯，幽兰当暑萎。令德虽不泯，空传万口碑。谁谓仁者寿，天道洵难推。
丁亥九月静圃主人留饮玩月，即席成二律用题瑞莲图韵 其一,清末民国初,方仁渊,主人呼酒入楼来，恰好晴空宝镜开。一片冰心看皓月，十分秋色上层台。篱边旧雨初逢菊，柳外新音奏落梅。但得良宵杯在手，何须蓬岛觅仙才。
丁亥九月静圃主人留饮玩月，即席成二律用题瑞莲图韵 其二,清末民国初,方仁渊,彩虹飞入碧波中，水色天光上下同。照澈山城千里白，谈深宾主一灯红。楼台清寂惟留月，庭院空明却静风。坐到宵深人未倦，露容林影画难工。
归途有感,清末民国初,方仁渊,尘事纷纷等数沙，岁阑又值客归家。既无松菊荒三径，安有图书载五车。四海壮怀倾竹叶，一年清梦见梅花。篷窗底是寒威逼，不信吾生未有涯。
戊子元旦,清末民国初,方仁渊,天烛绯红松柏青，春光齐插古铜瓶。儿燃爆竹掩双耳，妇颂椒花喜满庭。溪柳摇风金绰约，江梅带雪玉珑玲。回头骖筱行何速，昨日今朝长一龄。
新正赴虞途中即景,清末民国初,方仁渊,桃符犹未改朱红，才了新年客向东。春雨已回南岸草，寒云暗送北归鸿。穷人诗句心犹喜，媚世胸襟老未工。鸥鸟一如游子意，浮沈来去浪花中。
梦游西子湖,清末民国初,方仁渊,耳际流莺语不停，携筇挈榼上南屏。山连葛岭围环绿，柳到苏堤不断青。一路楼台征醉客，满湖风月过西泠。酣游多被疏钟误，衾枕相寻入渺冥。
寄怀王馨吾茂才二首 其一,清末民国初,方仁渊,一别无多日，兰花今已开。欲持杯酒共，不见故人来。虞麓悲游子，河汾想异才。馆餐当旧雨，心迹两无猜。
寄怀王馨吾茂才二首 其二,清末民国初,方仁渊,捲帘迎燕子，得句笑东风。落日春山外，伊人秋水中。去时苔未绿，昨夜杏初红。节序惊寒食，相思两地同。
戊子春暮偕萧云门游三峰寺归君云林俞君金门先至药公置酒云林出金门追和常尉诗拉云门与予同和次韵答之,清末民国初,方仁渊,晨起理游屐，寻山穿古松。径折岚翠合，岩秀云阴重。拨云陟古寺，忽睹鸾鹤踪。虬枝表地灵，摩天飞两龙。惭余非渊明，嗜酒远公容。妙偈开人天，奇句荡心胸。诗情与禅理，欲辨竟无从。听流俯绝壑，倚树眺远峰。初篁解春箨，幽籁鸣秋蛩。览兹节物理，绀殿起晚钟。
次韵萧云门游山即席之作藉以送行二首 其一,清末民国初,方仁渊,笠屐从君萧寺游，长筵赢得附名流。人逢旧雨心先醉，鸟立春风语更幽。修竹自绕泉石趣，新诗聊作爪泥留。持杯说向天涯去，岩草山花亦解愁。
次韵萧云门游山即席之作藉以送行二首 其二,清末民国初,方仁渊,三年诗酒契生平，结习难忘岂好名。山水互争新两色，别离无奈故人情。清才未合长贫贱，下吏何须耻圣明。樱笋江南春欲老，落花风里送君行。
赠卫铸生先生即以送行,清末民国初,方仁渊,弱水蓬莱万里还，虞椒倾盖识朱颜。书传玉板兰亭外，人在林逋魏野间。老去渐于诗律细，兴来犹对酒杯顽。怆怀我亦天涯客，莫学闲云忘故山。
次春尽日过报慈桥漫兴,清末民国初,方仁渊,篮舆一路嫩阴凉，报慈桥头春日长。鸟声四面树齐碧，花影满溪麦欲黄。田父已添秧水阔，儿童争拔茅针香。明朝立夏须记得，鲥鱼樱笋下酒娘。
初夏,清末民国初,方仁渊,绿阴如画暖风徐，豆子尝新四月初。最是东君归去后，满街樱笋卖鲥鱼。
早船至甘露镇,清末民国初,方仁渊,连宵注雨到清晨，出郭秧歌处处新。沙岸柳摇溪水阔，江村花发槿篱春。归帆破浪行先马，宿鹭冲波去畏人。自笑不如湖上叟，朝朝鼓棹任垂纶。
湖塘晚归即景,清末民国初,方仁渊,执卷篷窗坐，披襟对好风。孤舟明镜里，落日浪花中。远树连天黑，残霞映水红。江乡时雨足，蛙鼓闹年丰。
庚寅立春日移居草堂新宅即事成诗二律 其一,清末民国初,方仁渊,婚嫁何曾了向平，数椽聊作菟裘营。儿孙贤否凭谁料，松菊栽培待我成。广厦秋风怜子美，素心旧雨契渊明。莫嫌隙地园林少，容膝初安白发生。
庚寅立春日移居草堂新宅即事成诗二律 其二,清末民国初,方仁渊,蒋径陶篱次第开，春光今日草堂来。先携书剑安吟榻，漫拭瓶樽插野梅。下士不妨随俗隐，高轩多半谪仙才。一尊好遂升平乐，更鼓街头莫浪摧。
次韵答王简修,清末民国初,方仁渊,浪浪注雨掩晴光，闷对兰陵酒嫩黄。岭上湿云飞乱絮，船头流水奏幽簧。天开晚霁增春色，人读新诗沈墨香。和罢阳春还自改，逢窗清兴为君长。
壬辰元旦感怀时年五十岁,清末民国初,方仁渊,一卧烟霞废酒诗，长年清兴强支持。壮心未死惊元旦，虚愿难偿愧故知。荆树已枯连理干，梅花犹发岁寒枝。百年忽到知非日，感旧怀人两鬓丝。
赠别昊星渚同门,清末民国初,方仁渊,阔别无端岁月更，入门一笑两忘情。君忧兰玉皤双鬓，我为烟霞误一生。话到深宵杯再暖，感来旧事眼愈明。梅花无语勤留客，云水相违意自倾。
潘公幼南赠山水屏幛，以长歌报谢之,清末民国初,方仁渊,虞阳画苑天下绝，前王翚后吴历。潘公夙抱奇英姿，接迹前贤称巨擘。读书万卷不得意，画得峰峦秀在骨。兴酣落笔动风雷，使我高堂素壁生光辉。岩深谷静松子落，抱琴携杖山人归。画师载车斗，何处觅好手。画罢新诗手自题，郑虔老去只谋酒。门外白衣担酒来，庭前昨夜菊花开。倾美酒，对花酌，左手持螯右杯杓。酩酊倒，不知时，明月东升日沈阁。安得一麾白羽正乾坤，绘出苍生真面目。
幼南比部将赴润州讲席，花朝招饮于味闲斋，邵后山作诗赠别，比部和之，余亦次韵,清末民国初,方仁渊,堂开画锦启琼筵，难得花晨集众仙。醉倒深杯浮蚁绿，飞来妙句快蝉联。再图盛会非今日，待到重逢又逼年。此去金焦春正好，轻风杨柳送君船。
自题孤松独立图四首 其一,清末民国初,方仁渊,王君妙笔本翩翩，瘦石孤松拟散仙。自笑酸寒无此福，画图聊结小因缘。
自题孤松独立图四首 其二,清末民国初,方仁渊,少日无闻老更聋，自惭入世百无功。平生尽有飞腾想，多半销磨故纸中。
自题孤松独立图四首 其三,清末民国初,方仁渊,一卷经方苦相皮，也随人后学名医。灵芝未起膏肓病，浪说仓公饮上池。
自题孤松独立图四首 其四,清末民国初,方仁渊,须眉未到十分真，问暖煦寒五十春。留与儿孙补窗纸，算从历劫再来身。
赠潘幼南比部二首 其一,清末民国初,方仁渊,我爱潘夫子，轩轩天半霞。才情艳红叶，风骨淡黄花。洒翰称三绝，为文继八家。岁寒征益友，君外更谁誇。
赠潘幼南比部二首 其二,清末民国初,方仁渊,世乱多豺虎，乾坤吾道非。艰难谋旅食，辛苦泣莱衣。看剑心犹壮，饮冰气不肥。读书终有用，莫叹赏音稀。
比部更送立轴折扇，赋四绝简读 其一,清末民国初,方仁渊,高山流水写知音，万叠峰峦一寸心。从此不愁腰脚懒，卧游终日坐云岑。
比部更送立轴折扇，赋四绝简读 其二,清末民国初,方仁渊,题词谬许浣花翁，欲借天鸡喻蠛蠓。识得此中真意趣，近来诗笔学灵空。
辛丑九月十三夜伏枕不寐，忆前年咏菊诗款惬意，续赋二律 其一,清末民国初,方仁渊,群芳夺目艳阳天，寂寂柴门抱石眠。不与春光争烂漫，独寻秋色斗鲜妍。奇才岂肯因人热，傲骨何须入世怜。自是陶家高品格，粗桃俗李敢随肩。
辛丑九月十三夜伏枕不寐，忆前年咏菊诗款惬意，续赋二律 其二,清末民国初,方仁渊,不贪春色自生香，独占园林殿众芳。谈到诗情陶靖节，老无俗韵杜秋娘。轻烟细雨重阳路，斜日西风隐士庄。手劈双螯佳客至，一樽相对话秋光。
戏简周子标姻世兄六十寿辰,清末民国初,方仁渊,祝嘏登堂为路赊，聊遣儿辈献胡麻。绿醽南国长春酒，黄菊西风最寿花。金母年年添玉树，仙翁日日吐云霞。老夫也学康衢颂，五福三多萃一家。
年来医事烦冗，诗酒竟废，癸卯新春，冰雪严寒，于枕上得述怀诗两律，录奉潘幼南 其一,清末民国初,方仁渊,一卧烟霞万虑删，早眠迟起日西残。少年结习馀诗酒，老去心情爱水山。鱼跃鸢飞皆自得，熙来攘往两无关。大椿朝菌同归化，那有金丹为驻颜。
年来医事烦冗，诗酒竟废，癸卯新春，冰雪严寒，于枕上得述怀诗两律，录奉潘幼南 其二,清末民国初,方仁渊,弱草轻尘等此身，沧桑阅尽去来人。即思往事知今日，好證前生与后因。火上莲花皆幻相，雪中梅萼自精神。夜游秉烛无多日，岁到明年又甲辰。
邓司徒祠清奇古怪四老柏歌,清末民国初,方仁渊,司徒庙前四老柏，枝化虬龙根化石。千年灵物卧深山，风雨雷霆劫不拔。一株清而臞，便便硕腹如醇儒。一株古而秀，肌理盘旋皮锦绣。一株斧劈碎条条，离奇老干驾虹桥，枝末腾空干碧霄。更有一株形容古怪出人意，双龙怒斗身跌地。一爪撑空不著尘，蜿蜒天矫明珠戏。苍鳞翠鬣耀眼鲜，昂头皆欲升青天。崔巍郁律洵神物，栖鸾巢凤烘云日。缅想司徒东汉功，昆阳血战土花红。何为香火庙社兹山中，自从高宗睿赏题四字，直与孔明庙前老柏争英风。
游穹窿山道馆,清末民国初,方仁渊,缓步上穹窿，峰峦如合掌。石径曲萦回，一步一俯仰。松际乱泉鸣，泉声答松响。契坐危石间，人语忽变两。松风扑面来，岚翠惬心赏。山中无所有，但有山供养。移步上云霄，宫殿兹宏敞。神圣尽威严，道人多俗莽。一笑出门来，贾勇奇峰上。太湖三万顷，乘风发奇想。落日湖山红，归舟荡双桨。
邓尉探梅即景二首 其一,清末民国初,方仁渊,万树柔桑万树梅，纷纷都属济时材。就中谁是调羹者，莫隐深山烂缦开。
邓尉探梅即景二首 其二,清末民国初,方仁渊,鸡犬声中笑语温，寒香万树映柴门。此间合有林逋宅，行过溪桥第几村。
游石壁精舍二首 其一,清末民国初,方仁渊,探幽穿岭外，石壁掩禅扉。湖影连天阔，山光捲浪飞。
游石壁精舍二首 其二,清末民国初,方仁渊,云中双鹤去，松际一僧归。日暮游人尽，钟声出翠微。
石楼,清末民国初,方仁渊,一路探幽到石楼，连山修竹拂云浮。万峰台上登高望，红日沈湖紫翠收。
游木渎镇钱氏端园，园严姓所得，修葺尚未毕工也二首 其一,清末民国初,方仁渊,花木亭台次第新，灵岩山色倍精神。名园幸脱沧桑劫，且喜今番得主人。
游木渎镇钱氏端园，园严姓所得，修葺尚未毕工也二首 其二,清末民国初,方仁渊,奇花瘦石两清幽，为爱池塘半日留。天与闲身春不老，白头敢望再来游。
癸卯除夜怀周子标上舍二首 其一,清末民国初,方仁渊,吾乡同学一少年，白头相见犹欢然。学剑折节有周处，读书排难无鲁连。登堂醉饱亦常事，剪烛笑谈如悬泉。回思离乱谋食苦，五岳当游婚嫁先。
癸卯除夜怀周子标上舍二首 其二,清末民国初,方仁渊,一樽细论十年前，携手狂吟后世篇。古帖爱临松雪本，新诗同赏菊花天。人当风雅心多妙，地隔尘嚣室自妍。记否灵岩前度约，寒梅开放又经年。
怀刘石香隐士,清末民国初,方仁渊,我爱能诗刘梦得，虞阳一别已三秋。虚名自昔邀青眼，知己于今少白头。夜雨剪韭欣对榻，春风啜茗共登楼。扬州杜牧归来否，落日西风渺渺愁。
哀松诗,清末民国初,方仁渊,种松花园阡，森森望其长。仰体祖父心，视同子孙养。辛苦四十年，颇作江涛响。虽非合抱材，已有虬龙象。何来恶少年，出没如豺鼠。白日不见形，宵深从斤斧。前年数大衍，今又失其五。两株削项皮，脰断不能补。忽忽十年后，鲜不成荒圃。哀予不肖子，橐笔远谋糈。不能时瞻省，焉能日禦侮。愿我同怀人，巡省要勤苦。擒获豺鼠类，惩罚须用武。难保百年坟，此言闻自古。日落眠狐狸，灯前笑儿女。所赖有儿孙，儿孙竟何取。徘徊邱陇间，泪滴不能语。
乙巳清明日哭三儿二首 其一,清末民国初,方仁渊,黯黯看春去，阴阴日易斜。春归犹可复，儿去不还家。忍泪翻遗籍，伤心对落花。最怜汝母苦，哀恸正无涯。
乙巳清明日哭三儿二首 其二,清末民国初,方仁渊,事母甘旨奉，恭兄梨枣推。读书知大义，爱好不争财。余念尚可慰，母心不尽哀。今朝一滴酒，能否到泉台。
馨吾王君，于壬寅年造新宅市东静地，落成赋移居诗嘱和，次韵奉寄四首 其一,清末民国初,方仁渊,构得林泉仰夙缘，幽斋消此日如年。香侵帘幕花迎日，笔洒烟云雪满天。佳客适来四五辈，新诗吟得两三联。人生具兹清闲福，为问功名值几钱。
馨吾王君，于壬寅年造新宅市东静地，落成赋移居诗嘱和，次韵奉寄四首 其二,清末民国初,方仁渊,小小书堂短短篱，篱边花草四时奇。卜邻已得渊明宅，洗砚应开逸少池。借得南州高士榻，偷吟东阁古人诗。帝乡富贵皆非愿，修竹青青是我师。
馨吾王君，于壬寅年造新宅市东静地，落成赋移居诗嘱和，次韵奉寄四首 其三,清末民国初,方仁渊,弃材只有老烟梦，宠辱无心气自和。宿学犹如伏枥马，新才好似扑天鹅。一年风月宜人少，百代诗文厌世多。安得清秋明月夜，棹舟携客学东坡。
馨吾王君，于壬寅年造新宅市东静地，落成赋移居诗嘱和，次韵奉寄四首 其四,清末民国初,方仁渊,移居天气正新晴，地远尘嚣心自清。儿绕画屏书绕屋，砚为沃产笔为耕。一庭和气开红芍，九代书香放紫荆。耕读传家应最久，三槐堂构属先生。
北门竹枝词十首 其一,清末民国初,方仁渊,北门近日好秋光，络绎游人来往忙。银杏豆儿堆碧玉，桂花栗子劈鹅黄。
北门竹枝词十首 其二,清末民国初,方仁渊,孙祠堂内小勾留，花木萧疏景致幽。对坐石台誇茗战，木樨香送晚风柔。
北门竹枝词十首 其三,清末民国初,方仁渊,桃源碧涧日初斜，雅客来停卢陆车。携得小团天上月，新泉活火试烹茶。
北门竹枝词十首 其四,清末民国初,方仁渊,鏖鸡松菌又尝新，野蔌山肴胜八珍。正是酒阑佳客至，狂呼添个炒虾仁。
北门竹枝词十首 其五,清末民国初,方仁渊,黄纹鸡烂味新鲜，紫熟菱香嫩笋鞭。踱到报慈桥下坐，逢人呼酒再开筵。
北门竹枝词十首 其六,清末民国初,方仁渊,拳声朗朗打雷台，酒冷重温月满杯。预定佳肴约同伴，明朝须早出城来。
北门竹枝词十首 其七,清末民国初,方仁渊,女娃亦爱北门游，山轿纷纷过不休。兴福回来孙祠歇，衣香更胜木樨珠。
北门竹枝词十首 其八,清末民国初,方仁渊,窄襟小扇及时妆，罗纺轻衫衬碧裳。白雪乌云簪茉莉，风来隔坐犹闻香。
北门竹枝词十首 其九,清末民国初,方仁渊,侬家生小住虞山，不记虞山几个湾。今日才游四大寺，三峰吃得素斋还。
北门竹枝词十首 其十,清末民国初,方仁渊,野矾花胜杜鹃红，编出明灯巧样工。风月留人归去晚，入门喧笑闹儿童。
再和叔明五古原韵,清末民国初,方仁渊,放舟出西城，言游云栖寺。主宾四五人，欢笑若同气。连山秋稼香，一碧了无际。系舟上丹梯，恍若出尘世。材岸柳风柔，石径松阴细。古寺晚霞明，澄潭滴空翠。洞欹石瓮裂，泉香茶铛沸。细啜小团月，犹忆惠山味。修竹逼危崖，上无容足地。徘徊转北山，忽逢痴径至。谷暖山花明，秋老木叶薙。小洞媚清泉，老洞盘薜荔。历落丹碧祠，创自柳下季。归舟夜色昏，日落山容闭。回首溯前游，如梦已不记。
五君咏 其一 邵君裴才,清末民国初,方仁渊,邵生好滑稽，于我性情真。藏智偏如拙，怀才不厌贫。春风吹丽日，秋水想伊人。潇洒看君去，梅花几度新。
五君咏 其二 萧君云门,清末民国初,方仁渊,一尉山西去，为贫去不回。呕心吟秀句，作意写寒梅。儿女随芳草，田园转劫灰。宁知萧寺酒，竟作别离杯。
五君咏 其三 宗君思柔,清末民国初,方仁渊,宗子今时秀，才名满海虞。老骐终峻阪，雏凤已高梧。对酒气愈壮，谈言心欲无。照人肝胆碧，坐老一醇儒。
五君咏 其四 居君敬之,清末民国初,方仁渊,居君我师友，于学无不精。家无半年蓄，笔落千人惊。李贺呕心血，刘蕡泣榜名。墓门荒麦饭，谁复吊先生。
五君咏 其五 刘君石香,清末民国初,方仁渊,倜傥梁溪老，长鳏志可哀。身怀三绝艺，胸贯九通才。侠骨甘终隐，雄心老未衰。至今惠山月，双照到泉台。
己酉初夏，偕吴品三游破山寺，观传戒，品三步常尉韵索和，次韵奉答二首 其一,清末民国初,方仁渊,欲寻破山寺，一径入松林。野殿齐梁古，幽亭竹柏深。雨馀峰洗面，风静鸟谈心。涧水鸣琴筑，无人为赏音。
己酉初夏，偕吴品三游破山寺，观传戒，品三步常尉韵索和，次韵奉答二首 其二,清末民国初,方仁渊,斗龙破山去，幻出一丛林。寺绕岚光碧，溪回殿影深。松风凉客面，山月證禅心。今日只园会，人声乱梵音。
邵息庵阅倚云吟草蒙赐佳章，次韵奉答,清末民国初,方仁渊,想著莼鲈便下叉，玉堂挥去谢京华。朱颜日丽宜春酒，乌帽风欹趁菊花。读画高斋冰作鉴，衡文禁院眼无纱。仙家特健储多药，卫养何须百六加。
耕霞见和前诗再叠酬之,清末民国初,方仁渊,开缄倍觉墨光华，焦尾归来日已斜。茶尚留香霏齿颊，诗如咏雪斗尖叉。蠹残未许消红粉，蚊伏奚烦障碧纱。兴到挥毫聊叠韵，个中真乐更谁加。
潘幼南比部任扬州教授六年矣，一毡坐冷，鸡肋难归，今春寄诗述其近况，因答三律代简 其一,清末民国初,方仁渊,一江遥隔水盈盈，佳句开缄四座惊。芳草难萦孤客梦，落花留恨故人情。聊将红豆传衷曲，寄到珍珠照眼明。为报平安眠食好，年来心节喜双清。
潘幼南比部任扬州教授六年矣，一毡坐冷，鸡肋难归，今春寄诗述其近况，因答三律代简 其二,清末民国初,方仁渊,月明楼下听吹箫，金粉扬州廿四桥。愧我龙钟懒腰脚，输君鹤背尽逍遥。难除结习烟霜癖，剩有光阴茗碗消。终日闭门无一事，任他人世沸螗蜩。
潘幼南比部任扬州教授六年矣，一毡坐冷，鸡肋难归，今春寄诗述其近况，因答三律代简 其三,清末民国初,方仁渊,彩霞飞尽剩孤云，鲁殿灵光只有君。苜蓿斋厨怀旧友，莼鲈风味怨离群。一春阴雨连天暗，三月寒衣待日曛。菜麦已伤薪米贵，故乡风景报于君。
馨吾王君六十寿辰赋诗征和仆一时未能应命，补祝两律呈正 其一,清末民国初,方仁渊,六十年华日正斜，晚晴天气衬朱霞。一生风度三春柳，两世交情二月花。静对古人翻卷帙，闲寻野老话桑麻。吟诗饮酒消馀日，避世何从觅汉槎。
馨吾王君六十寿辰赋诗征和仆一时未能应命，补祝两律呈正 其二,清末民国初,方仁渊,闭门无事即桃源，春到闲庭绿满轩。大隐不妨居市井，小园且喜绝尘喧。剑南诗句生花笔，冀北才名通德门。一事最关今日愿，君情如我望添孙。
冬日无聊，南檐负喧甚适，晚则啜茗石梅，因之有作，呈邵息庵二首 其一,清末民国初,方仁渊,一梦华胥到古稀，回头六十九年非。名花爱看栽偏懒，美酒贪尝量不依。欲适人情难免俗，静思世味坐忘机。晴窗日煖绕生意，柳眼梅心春欲归。
冬日无聊，南檐负喧甚适，晚则啜茗石梅，因之有作，呈邵息庵二首 其二,清末民国初,方仁渊,茶罢归来正晚钟，二三知己笑谈空。山光叆叇炊烟白，塔影琉璃夕照红。粥鼓声中刚腊日，纸鸢风里闹儿童。闭门不管时氛恶，静看英雄造世功。
邀邵息庵消寒小酌，并简潘幼南兄,清末民国初,方仁渊,老去吟怀似冻鸦，绿云初拨瓮坭斜。梅痕未绽枝头玉，春意先回处士家。已分此心同木石，那知世事乱蓬麻。消寒惟有呼红友，敢望高轩肯惠嘉。
咏水仙花,清末民国初,方仁渊,百花开尽正冬残，肯让梅花独占冠。爱静不容蜂蝶见，守贞岂畏雪霜寒。印心知己惟明月，得意良朋只素兰。质洁为嫌尘土污，托根清水放银盘。
殷芝阶先生今春奉朝命重游泮宫，征诗奉贺，率成十六韵呈正,清末民国初,方仁渊,当代文章伯，谁为最擅场。古人今不作，夫子世称扬。虎榜名齐射，鹏程志早翔。弟兄双桂折，孙子尽兰芳。政绩棠阴茂，官声琴韵长。宁辞升斗禄，为爱菊松凉。游泮逢周甲，歌萍再举觞。欢情欣闾邑，喜气动宫墙。柱史传周德，商山佐汉昌。耆年过杖国，硕德重珂乡。儿子肩舆候，亲朋叶戏忙。后生瞻景仰，佳话遍虞阳。寡陋微生学，徒增齿发苍。功名终蹭蹬，诗酒佐清狂。五夜沧桑感，频年战斗务。空怀忧国泪，不必问行藏。
息庵三叠和诗有剑南风味，再依韵奉答,清末民国初,方仁渊,鼓角声喧杂暮鸦，旌旂闪闪日光斜。逃名转觉身为累，避世真成客当家。海外难寻方辟谷，山中何处问胡麻。酩然一醉经千日，放棹归来世已嘉。
梦游秦淮,清末民国初,方仁渊,风月秦淮自古清，春光淡荡柳丝轻。桃根桃叶今犹在，不见王郎打桨迎。
归岘山杪其尊人仲陶先生遗诗见示，因题一律于后,清末民国初,方仁渊,诗文各有运穷通，传世宁论拙与工。昔日壮怀空许国，而今遗墨却成功。贤郎珍重青箱业，老子殷勤白社风。读罢长篇春已去，落花无语夕阳红。
虞山雅集亭怀古,清末民国初,方仁渊,昔贤觞咏地，雅集尚留亭。诗碣自千古，兵戈已再经。两湖双镜白，一雨众山青。名与辛峰永，吟魂醉不醒。
俞幼兰表兄自河南罢官归来，屡蒙见访，奖许诗篇，因呈两律奉教 其一,清末民国初,方仁渊,葭玉睽违数十春，童年避难最相亲。两番浩劫情犹旧，一霎光阴世变新。留发原为今父老，盟心未许换儒巾。斯文道丧纲常废，谁是山中识字民。
俞幼兰表兄自河南罢官归来，屡蒙见访，奖许诗篇，因呈两律奉教 其二,清末民国初,方仁渊,阳生冬至又逢春，梅柳无心意自亲。入室图书犹是旧，出门耳目尽翻新。小诗欲改忘留稿，晚酿初香想漉巾。一卷南华一枝笔，闭门聊作葛天民。
癸丑上巳前同潘幼南、邵息庵、庞聱、俞君实四老破山寺看玉兰，率成两律呈诸同游郢正并祈和章 其一,清末民国初,方仁渊,辛夷初放尚轻寒，萧条寻春兴未阑。花发莲台光照玉，香浮竹径气吹兰。托根净土疑仙种，结伴名山仗佛看。风煖日晴宜我辈，今朝五老醉颜丹。
癸丑上巳前同潘幼南、邵息庵、庞聱、俞君实四老破山寺看玉兰，率成两律呈诸同游郢正并祈和章 其二,清末民国初,方仁渊,未知今是昔云非，五老年皆到古稀。廉饮堂前玉兰放，大雄宝殿梅花飞。春光劝客须尽醉，鸟声呼人且息机。明朝花落更可惜，白头一瘦那得肥。
七十寿辰觞诸老友于书斋，即席赋一律呈诸吟坛教正，并祈赐和,清末民国初,方仁渊,今日书斋喜满庭，一堂都聚老人星。花围锦带开红药，酒酌霞觞泛绿醽。敢谓华筵须畅饮，难邀佳客尽修龄。江乡此会非容易，好倩丹青写画屏。
赠庞郦亭先生二首 其一,清末民国初,方仁渊,卅年清德畏人知，投绂归来两鬓丝。犀首岂为无事饮，虎头终属有才痴。笑谈枕石宜佳客，点缀虞山要好诗。世乱莫嫌竹乐晚，春风杖履步迟迟。
赠庞郦亭先生二首 其二,清末民国初,方仁渊,漫郎厌事早辞官，花下衔杯醉倒冠。掩耳不闻新世事，回头重拾旧时欢。六根已净一尘障，百岁何须九转丹。啸咏琴溪称聱叟，寻梅看竹不知寒。
七十感怀三首 其一,清末民国初,方仁渊,少壮奔波为救贫，七旬犹是寓公身。故乡归去成生客，童子相逢尽老人。尚有鸰原杯两弟，恨无鸟哺报双亲。昏昏世事何时了，且看人情似转轮。
七十感怀三首 其二,清末民国初,方仁渊,支离蜷曲卧岩阿，老至无能似弃柯。开卷恍如逢故友，种花聊与遣愁魔。酒因减量持杯少，诗到衰年俚句多。忧患替人筋力悴，那堪天地更风波。
七十感怀三首 其三,清末民国初,方仁渊,生无可述死无名，敢谓岐黄一隙明。笑我参苓方乱写，问谁药石论持平。漫言仁术康斯世，只恐庸才祸此氓。一过九功犹不掩，白头欲补待来生。
甲寅立春前一日，庞聱叟招饮，座中九人，合六百十三岁，醉归赋四绝句简谢 其一,清末民国初,方仁渊,望仙桥上望群仙，鸾鹤翩翩下碧天。我似道人殷七七，也随仙袂落琼筵。
甲寅立春前一日，庞聱叟招饮，座中九人，合六百十三岁，醉归赋四绝句简谢 其二,清末民国初,方仁渊,新醅腊酒柏枝浓，恰好迎春更饯冬。醉后高谈惊四座，须眉最古让元龙。
甲寅立春前一日，庞聱叟招饮，座中九人，合六百十三岁，醉归赋四绝句简谢 其三,清末民国初,方仁渊,请得侏儒不倒翁，回波舞雪笑春风。似将红袖殷勤劝，劝得东家酒瓮空。
甲寅立春前一日，庞聱叟招饮，座中九人，合六百十三岁，醉归赋四绝句简谢 其四,清末民国初,方仁渊,大好虞山似洛中，九人白发照颜红。何时再集颍川老，共醉襄阳庞德公。
种兰有感示儿,清末民国初,方仁渊,爱种幽兰手自栽，融泥灌水费心裁。隔年蓓蕾今年放，五日精神十日哀。天意无心任开落，人功有力在浇培。世间万事皆如是，为语儿曹仔细推。
芍药,清末民国初,徐搢珊,梅花开遍杏花香，桃李争妍暨海棠。芍药不嫌春欲老，后看未始怨东皇。
韩园伤古,清末民国初,徐搢珊,古梅错落尚怀新，记否当年旧主人。黄鸟悲啼如有怨，也知不似旧时春。
小湖闲望,清末民国初,徐搢珊,离巢燕子逐风飞，唤雨鸠还尽力啼。连日闭门浑不觉，新秧青过小湖西。
月下归北湖,清末民国初,徐搢珊,乌鹊飞来绕树孤，数声更鼓响城隅。仰看月到天心处，正是幽人归北湖。
喜雨,清末民国初,徐搢珊,甘雨倏而至，乡民快意同。秧连空涧碧，荷亚小塘红。感格回天道，忧廑答圣衷。三田苗近槁，从此庆年丰。
小湖秋兴,清末民国初,徐搢珊,回忆春光百日中，小湖从此又秋风。山缘过雨松逾翠，树为经霜叶半红。燕雁代飞知冷煖，鸥凫无事任西东。眼前得失何须计，且面南轩倒酒筒。
久雨见月,清末民国初,徐搢珊,雨过清明已浃旬，溟濛不似旧时春。云开忽见当头月，直似他乡遇故人。
悼友潘蕙溪二首 其一,清末民国初,徐搢珊,交情自昔订金兰，说到忘年亦大难。自是故园空有忆，月明无语倚栏干。
悼友潘蕙溪二首 其二,清末民国初,徐搢珊,独步西园兴味长，先生最爱菊花香。黄花从此无知己，三径秋来亦自荒。
晚楼闲望,清末民国初,徐搢珊,北窗高卧已如秋，况复荷风上小楼。最是晚村堪画处，夕阳红挂树梢头。
闰三月,清末民国初,徐搢珊,杨柳如丝袅碧川，繫留春色倍鲜妍。已经九十惊肠断，又遇重三到眼前。花意尚争千种艳，月光多看一回圆。渔人何必频相问，此是桃园小洞天。
客至遇雨,清末民国初,徐搢珊,好客能来慰我求，何妨终日共优游。湖轩快得连宵雨，主不留宾宾自留。
春与高陛飏访陈鉴霖月下对饮,清末民国初,徐搢珊,君不见，团团明月海中生，丽天宛转开云程。曾于昼时为日隐，每于中夜欺星明。欲问圆缺是何故，素娥不语有别趣。影在人间月在天，俯仰冀邀仙子步。对此酣饮如神仙，壶倾月下还相怜。素娥如能伴人饮，千秋快事随君传。恨不能飞身到广寒，一览其馀不足观。所闻究不如所见，我述所见君应羡。等闲讵识风光好，人生行乐须及早。莫将名利繫心窝，年来且把金樽倒。
絮影,清末民国初,徐搢珊,飘飘柳絮任西东。多少春情付晚风。曾说有形还有影。谁言无迹又无踪。漫天竟讶成飞雪。行地堪将混转蓬。移到花阴看不见。儿童追捉尚匆匆。
悼内四首 其一,清末民国初,徐搢珊,曾凭月老结良缘，伉俪原期拟百年。底事秋风才送爽，顿教吹散并头莲。
悼内四首 其二,清末民国初,徐搢珊,云姨结伴遽招呼，惜我年来觉影孤。自此鸡鸣谁戒旦，得闻枕畔唤余无。
悼内四首 其三,清末民国初,徐搢珊,姻缘债了便长辞，那禁分离不复悲。魂魄倘能频入梦，梦时当汝作生时。
悼内四首 其四,清末民国初,徐搢珊,悲欢离合总成空，徒忆丝牵一缕红。灯下无人频问字，转怜诵读有馀功。
贺陈鉴霖新婚三首 其一,清末民国初,徐搢珊,银河耿耿夜迢迢，直似双星渡鹊桥。我道人间胜天上，女牛会隔一年遥。
贺陈鉴霖新婚三首 其二,清末民国初,徐搢珊,听得黄鹂隔院呼，杏花枝外月模糊。佯推夫婿毋贪睡，起整梳妆拜舅姑。
贺陈鉴霖新婚三首 其三,清末民国初,徐搢珊,春色曾经雨露佳，今宵鱼水自和谐。晓窗睡起娇无力，笑倚郎肩著绣鞋。
禁烟节,清末民国初,徐搢珊,今传禁火已多年，时记清明一日前。杨柳无知偏犯禁，桃花林外散轻烟。
云亭灯市竹枝词 其一,清末民国初,徐搢珊,迎神赛会古遗风，结彩悬灯处处同。惟有云亭称第一，晚来灯火满街红。
云亭灯市竹枝词 其二,清末民国初,徐搢珊,锣鼓声来肃静牌，旂分龙虎两边排。乡民簇拥泥神至，行过南街上北街。
云亭灯市竹枝词 其三,清末民国初,徐搢珊,民和又喜值年丰，一片春光锦绣中。歌管楼台深巷月，伶人高唱大江东。
云亭灯市竹枝词 其四,清末民国初,徐搢珊,天气晴和景物新，多情游女故逡巡。却从扇底频回盼，假向灯楼不看人。
云亭灯市竹枝词 其五,清末民国初,徐搢珊,时样衣裳巧样妆，及笄娇女意扬扬。有人尾后私相认，是否前村薄倖郎。
云亭灯市竹枝词 其六,清末民国初,徐搢珊,山湾村女也来游，貌不飏兮暗自羞。独往独来无伴侣，匆匆归去不回头。
云亭灯市竹枝词 其七,清末民国初,徐搢珊,云亭绰约丽人多，眉似双蛾髻似螺。更已阑时人已静，还来听唱忆秦娥。
云亭灯市竹枝词 其八,清末民国初,徐搢珊,满头钗钏耀辉煌，一路花香间粉香。临去老娘吩咐细，游人多处要堤防。
七夕,清末民国初,徐搢珊,天上双星又一般。一年只博一宵欢。人生莫怨多离别，修到神仙会面难。
秋日偶成,清末民国初,徐搢珊,秋虫唧唧傍寒窗，一点清灯耿夜釭。无限清愁来眼底，月临霄汉露横江。
闻雁有感,清末民国初,徐搢珊,悲闻江上雁声残，袖掩双眸泪暗弹。霜信未经先折翼，不曾入耳已心酸。
君山望江,清末民国初,徐搢珊,芙蓉城北君山隈，长江东下何喧豗。金沙淘尽太古雪，岷涛万里从西来。我登绝顶尚残醉，眼前惶惑不可记。远送斜阳起暮寒，触拨苍茫万古意。因记当年楚相老，而今冢上空秋草。珠履三千安在哉，满山叶落西风扫。十二银山春复秋，风光仍似旧时好。松风亭上促膝观，欲仿枚笔只汍澜。
偶成,清末民国初,徐搢珊,终年劳碌在书房，半课生徒半自当。自笑不如梁上燕，营巢惟有一春忙。
丙戌岁朝立春,清末民国初,徐搢珊,百年难遇岁朝春，谚语相传亦有因。岁序适当推丙戌，斗杓正喜建庚寅。数声爆竹摧冰箸，万树梅花聘玉尘。九十韶光今日始，赏心乐事许相循。
汇香堂,清末民国初,徐搢珊,省识韩园在暨东，汇香堂畔问春风。数株老树横斜影，几曲回廊宛转通。未必神游香雪径，却疑身入蕊珠宫。关心欲讯前朝事，野鸟争鸣夕照中。
采香径,清末民国初,徐搢珊,半湾流水漾清波，流尽兴亡局几多。并越无谋机已失，采香有径事非讹。空馀夹涧桃千树，安得登山屐再过。剩有梅花堂畔月，当年曾照美人歌。
柳眠,清末民国初,徐搢珊,千条弱柳罨溪边，翠霭垂垂起复眠。不是东风唤不醒，怕看春去倍凄然。
燕语,清末民国初,徐搢珊,庭前啄草又衔花，入户穿帘侧复斜。飞向梁间相对语，曾无误入别人家。
打麦词八首 其一,清末民国初,徐搢珊,农忙谁敢任游遨，袯襫朝披夜桔槔。惟是登场勤打麦，田家妇女莫辞劳。
打麦词八首 其二,清末民国初,徐搢珊,晨鸡唱后旭升时，即起梳妆不敢迟。场上本非妆饰地，何劳施粉更涂脂。
打麦词八首 其三,清末民国初,徐搢珊,蕉如旗帜绿迎风，墙角榴花映面红。手执连耞头戴笠，宛如女队出吴宫。
打麦词八首 其四,清末民国初,徐搢珊,身却横行步却齐，一声高去一声低。当场历落真堪听，起自东兮止自西。
打麦词八首 其五,清末民国初,徐搢珊,连耞高举向空挝，随重随轻次第加。扑得麦芒连地起，却疑步步是莲花。
打麦词八首 其六,清末民国初,徐搢珊,不嫌烈日挂中天，各执连耞竞向前。打罢一身汗如雨，乘风争立柳阴边。
打麦词八首 其七,清末民国初,徐搢珊,城女嫁随田舍郎，农家场务最难当。东邻姊妹休相笑，惯使连耞实未尝。
打麦词八首 其八,清末民国初,徐搢珊,身尤袅娜手摩挲，忙煞邻家一小娥。放下连耞飞步去，绿杨堤畔听秧歌。
课馀述怀,清末民国初,徐搢珊,半耕半读乐随时，闲住湖村度岁迟。四野有山皆入画，一年无日不吟诗。按收馆谷安吾分，早办官粮免吏欺。翰墨神仙花世界，此中清福有谁知？
湖村八景 其一 小湖月上,清末民国初,徐搢珊,一轮月上海天东，小小前湖淡淡风。百个东坡偏荡漾，三人太白更和同。轻盈杨柳如丝碧，摇曳荷花似锦红。最喜画船深夜入，广寒宫接水晶宫。
湖村八景 其二 绮岫云来,清末民国初,徐搢珊,先人卜筑意何深，常与南山共古今。翠嶂遥观时独坐，白云相对寄长吟。从龙变化非无志，护鹤勾留恰有心。更喜游行情似我，不嫌日日到西林。
湖村八景 其三 双桥柳岸,清末民国初,徐搢珊,湖西村畔峙双桥，密护双桥柳万条。翠浪堆中寻雁齿，绿阴深处露虹腰。两溪连跨烟为锁，一径弯环霭不销。何羡广陵明月夜，倚栏攀折教吹箫。
湖村八景 其四 十亩桑畦,清末民国初,徐搢珊,从今开辟北湖庄，种树曾传养树方。欲为一身谋衣帛，好将十亩尽栽桑。青分嫩叶供蚕食，绿发新阴任蝶狂。行与子还行与逝，闲闲泄泄乐羲皇。
湖村八景 其五 敔山东峙,清末民国初,徐搢珊,郭外山头似敔形，苍苍不改四时青。若为乐器声惟止，适类吾生用未经。去去渊明归故里，休休表圣作新亭。地灵乃得生人杰，要怪山灵不效灵。
湖村八景 其六 古塔西撑,清末民国初,徐搢珊,浮图建自赤乌年，入望玲珑面面圆。七级火馀犹屹立，半江影落讶孤悬。晚来绝顶扶红日，晓起晴空撑碧天。好似淩云一枝笔，太平兴国写连篇。
湖村八景 其七 湾泾晚钓,清末民国初,徐搢珊,湾湾湾处复湾湾，竟把湖村四面环。落日衔山孤墅晚，游鱼吞饵一竿弯。波平似镜钩初下，萍乱如星网乍攀。妇子也知风味好，烹鲜治酒有欢颜。
湖村八景 其八 僧舍晓钟,清末民国初,徐搢珊,湖西村近紫云坛，日日钟催曙色寒。百八声声分紧慢，万千梦梦记阑残。花间空自思长乐，饭后应怜在木兰。可笑老僧终不醒，拈珠入定坐蒲团。
读圩,清末民国初,徐搢珊,幽居寂寂掩柴扉，溪水湾环碧四围。竹竿应怜千本瘦，稻苗喜看一畦肥。鸟声不厌呼为伴，人迹还应到此稀。欲访朱公吟咏处，只馀秋燕傍檐飞。
苏墅,清末民国初,徐搢珊,忆昔眉山苏长公，会营别墅暨阳东。面山门枕清溪上，绕郭桥横夕照中。梅植千株留咏久，禾栽十亩记年丰。劝耕也解躬耕乐，不是寻常田舍翁。
莫城,清末民国初,徐搢珊,江东藩将忆南唐，莫宠于兹作战场。埋土箭锋留宝物，射空剑气透文光。勋名已列当年史，姓氏还流后世芳。欲吊忠魂无觅处，故城凭眺独徬徨。
见吸烟者有感,清末民国初,徐搢珊,潮丝水旱更乌烟，终岁应多费几钱。七件而今增一件，那能度日不如年。
游沧浪亭,清末民国初,徐搢珊,沧浪亭院古云林，一水湾环一境深。步步引人能入胜，迢迢失路竟难寻。花天月地增幽兴，舞馆歌楼豁素襟。萧寺园亭几更变，游馀思古更伤今。
甲午乘轮赴试神速异常，口占二绝 其一,清末民国初,徐搢珊,不帆不橹自能行，但听双轮发水声。一榻酣眠犹未醒，舟人说已到南京。
甲午乘轮赴试神速异常，口占二绝 其二,清末民国初,徐搢珊,昨由鹅鼻挽征衣，夜过金焦燕子矶。今早石头城上望，半千里路疾如飞。
历代国号歌,清末民国初,徐搢珊,盘古辟鸿荒，天地人三皇。有巢燧人起，伏羲造书契。女娲暨共工，无怀继神农。轩辕后颛顼，相传至帝喾。唐虞及夏商，周历八百长。秦亡西东汉，争鼎三国判。晋宋齐梁陈，与隋六朝成。北魏齐周递，唐终为五季。梁唐晋汉周，宋末辽金侔。自元迄有明，一统归大清。
读牡丹亭,清末民国初,徐搢珊,梦里奇缘莫当真，临川臆说本无因。丽娘果有还魂术，千古应无枉死人。
时事歌十首 其一,清末民国初,徐搢珊,爨下无薪奈若何？采樵无地费摩挲。百年松柏经培养，一旦无辜受斧柯。
时事歌十首 其二,清末民国初,徐搢珊,无米为炊奈若何？去年无麦又无禾。春来何物充枵腹，野菜和根煮一锅。
时事歌十首 其三,清末民国初,徐搢珊,生理全无奈若何？木棉舣向外洋多。闾阎受尽无穷祸，苦煞贫家老太婆。
时事歌十首 其四,清末民国初,徐搢珊,无计谋生奈若何？吾乡妇女纺纱多。近年设有洋纱厂，无用篝灯伴素娥。
时事歌十首 其五,清末民国初,徐搢珊,机上无丝奈若何？缫成白雪不须歌。茧庄收尽乡闾茧，城市几无著绮罗。
时事歌十首 其六,清末民国初,徐搢珊,布不值钱奈若何？临机织女欲停梭。昔何昂贵今何贱，为较从前百倍多。
时事歌十首 其七,清末民国初,徐搢珊,继晷无膏奈若何？芸窗丙夜费吟哦。洋油亦许光蓬壁，恶臭行将掩鼻过。
时事歌十首 其八,清末民国初,徐搢珊,斗酒十千奈若何？杏村不见酒帘拖。坐令北海堂前客，莫倒琼筵金叵罗。
时事歌十首 其九,清末民国初,徐搢珊,鸦片迷人奈若何？中原流毒百年多。眠床便作吹箫客，烟室争为安乐窝。
时事歌十首 其十,清末民国初,徐搢珊,边地烽烟奈若何？四夷无事辄生波。一波未息一波起，待旦难忘不枕戈。
嘲吸洋烟者,清末民国初,徐搢珊,瘾来丑态不堪描，眠向烟床兴便饶。非为烧营频纵火，不因乞食也吹箫。指头仟捲煤偏厚，鼻孔香飞雾不消。事罢两肩高耸起，手擎杯茗向喉浇。
暑夜纳凉二首 其一,清末民国初,徐搢珊,纳凉须把绮窗开，忙煞群童去复回。制就纱囊贮萤火，高擎罗扇待飞来。
暑夜纳凉二首 其二,清末民国初,徐搢珊,深宵萤火正低昂，喜煞儿童扑取忙。撤夜荧荧明不灭，宝珠一粒赛宵光。
和谢李邑侯赐题慎余稿首原韵四首 其一,清末民国初,徐搢珊,孝义兼全实二难，伊言如是乃心安。河阳已见花成县，教孝犹蒙设杏坛。
和谢李邑侯赐题慎余稿首原韵四首 其二,清末民国初,徐搢珊,江乡朴孝已为难，更给花红愧不安。顷刻荣名敷里党，淮阴当日拟登坛。
和谢李邑侯赐题慎余稿首原韵四首 其三,清末民国初,徐搢珊,一曲阳春欲和难，慎余准许列骚坛。老儒何幸称君子，令我先人谢不安。
和谢李邑侯赐题慎余稿首原韵四首 其四,清末民国初,徐搢珊,百行原来孝最难，遵行邑宰亦心安。招宾今改称双孝，寿石常存古社坛。
长城,清末民国初,徐搢珊,万里长城竟海横，欲为万世策安平。早知二世亡秦业，悔为他人筑此城。
嫦娥,清末民国初,徐搢珊,悔经窃药化嫦娥，空费霓裳咏大罗。历久终成千古恨，圆时常少缺时多。
晚眺,清末民国初,徐搢珊,夕阳红遍水心亭，万顷田禾色倍青。最是群儿玩耍处，共持长竹逐蜻蜓。
伞墩观梅,清末民国初,徐搢珊,吾江最盛伞墩梅，每到春来次第开。廿七年前曾过此，梅花应笑我重来。
风息过江泊黄山港,清末民国初,徐搢珊,风息舟人解缆忙，推篷临水影低昂。四更已抵黄山麓，两桨斜穿绿树傍。孤墅远闻难报晓，平沙惊起雁成行。纵谈不觉身嫌冷，犹立船头望日光。
读随园全集有作,清末民国初,徐搢珊,恨我迟生七十年，仓山未获揖名贤。溪斋展读随园集，恰喜今生尚有缘。
岳墓,清末民国初,徐搢珊,朱仙奉诏忽班师，君命无违礼所宜。半壁支撑先采石，金军覆没愧苻离。南朝竟忍冤三字，北向曾无树一枝。墓侧同心于少保，同心只恨不同时。
江村雨后,清末民国初,徐搢珊,雨后前溪两岸平，云归向晚一天晴。炊烟直上风初定，瀑布高悬山欲倾。驱犊缓鞭防路滑，钓鱼收艇倚桥横。贫家茅屋真堪羡，偏有铜壶滴漏声。
岁华,清末民国初,徐搢珊,岁华容易换炎凉，辟谷谁传却老方。毫末已非眸炯炯，镜中渐见发苍苍。惊人句籍拈须得，到眼书愁转瞬忘。一事思量尤可恼，光阴总觉少时长。
戒烟,清末民国初,徐搢珊,眠向烟床吸复呼，瘾来丑态不堪摹。时时肩作玉楼耸，渐渐身如槁木枯。无暑无寒无昼夜，费钱费力费工夫。分明甘受苦中苦，愚到斯人真是愚。
日本骤强,清末民国初,徐搢珊,古属嵎夷境，偏居大海东。地无千里广，强冠五洲中。环岛能居守，凭舟可外攻。朝鲜吞并后，天下独称雄。
贯庄调灯五首 其一 云头,清末民国初,徐搢珊,满天星斗灿春宵，云影何来入眼摇。想是玉皇出金殿，红云万朵下丹霄。
贯庄调灯五首 其二 花瓶,清末民国初,徐搢珊,枝枝叶叶满瑶台，羡煞良工善剪裁。梅杏桃榴荷桂菊，一时争向火中开。
贯庄调灯五首 其三 百鸟,清末民国初,徐搢珊,鹤不能飞凤不吟，登台队队出珍禽。笙箫弦管和仙韵，宛似琼林奏好音。
贯庄调灯五首 其四 百宝,清末民国初,徐搢珊,百般奇宝尽蒐罗，斗富还誇此最多。天地精华今毕露，看人无不笑呵呵。
贯庄调灯五首 其五 百兽,清末民国初,徐搢珊,狮象轩昂虎豹雄，回翔跳舞技偏工。犀牛戽水猱升木，怪状奇形烈炬中。
吊外舅,清末民国初,徐搢珊,泰山绝顶罕行踪，上有苍苍百岁松。恨煞白云横半岭，举头不见丈人峰。
雪,清末民国初,徐搢珊,风花自高洁，松竹见清烈。玉笛朱唇寒，清歌动回雪。
代潘妇寄夫子四首 其一,清末民国初,徐搢珊,妾虽未上望夫台，望子情殷自可哀。树欲静兮风不息，我郎何故不归来。
代潘妇寄夫子四首 其二,清末民国初,徐搢珊,稚儿也解忆长安，父不还家总不欢。多事绿纱窗外月，照人独自倚栏干。
代潘妇寄夫子四首 其三,清末民国初,徐搢珊,两地原同戴一天，别才满月恍经年。莫愁湖上风光好，曾否花开并蒂莲。
代潘妇寄夫子四首 其四,清末民国初,徐搢珊,寸草春晖报未遑，倚闾无计慰高堂。劝君勿似衡阳雁，偏认他乡作故乡。
贺清儒族祖病愈,清末民国初,徐搢珊,逾七高年患采薪，凭谁著手竟回春。剧时共拟游仙咏，愈后翻疑隔世人。却病味尝甘芋美，引年酒酿野萸新。由来不药中医说，仔细思之定有因。
木棉,清末民国初,徐搢珊,花开天暖未为奇，花落天寒可制衣。无补民生花万种，春来空自斗芳菲。
辛巳秋，香樵居士以画梅见赠，时予适丧偶，因戏题之,清末民国初,徐搢珊,无夫久矣误丰神，一别林逋数百春。可喜三郎新丧偶，权将聘汝作夫人。
寄张廷瑞索牡丹花二首 其一,清末民国初,徐搢珊,芙蓉城外野人家，惭愧无花答岁华。自笑不能除故癖，年年惯索一春花。
寄张廷瑞索牡丹花二首 其二,清末民国初,徐搢珊,小园准备置亭台，好把名花次第栽。此后春风誇富贵，牡丹常见并头开。
无题,清末民国初,徐搢珊,年来迟发故园花，常怪春先到别家。移植向阳开便早，东风预为孕奇葩。
题李铁拐像二首 其一,清末民国初,徐搢珊,蹒跚倚杖步迟迟，笑煞脩丹吕祖师。想是葫芦无妙药，李仙跛疾未能医。
题李铁拐像二首 其二,清末民国初,徐搢珊,足不平兮可奈何，犹携铁杖笑呵呵。神仙亦有难医疾，怪道人间病者多。
蛙鼓,清末民国初,徐搢珊,鼙鼓声惊动地来，蛙鸣池畔甚喧豗。巡更每与鼍相应，报晓还疑羯共催。人劝分秧耕绿野，天教护谷入黄梅。由来善解官私意，聒耳何妨听几回。
蚓笛,清末民国初,徐搢珊,不妨穴土寓微躬，薄技常怀品笛工。调和蝉琴吟竹月，声谐蛙鼓奏薰风。无腔早识缘无孔，变征何期忽变宫。傥谱落梅花一曲，馀音嘹亮水田中。
客馆栽花三首 其一,清末民国初,徐搢珊,馆人昨日买花来，却傍桑阴次第栽。春有兰兮秋有菊，得时便觉占先开。
客馆栽花三首 其二,清末民国初,徐搢珊,书斋新种两三花，无限春光拂柳衙。喜煞邻家一幼女，隔墙偷看手先遮。
客馆栽花三首 其三,清末民国初,徐搢珊,始谋隙地议栽花，不碍阶前草报芽。还喜灌园多暇日，时呼野老话桑麻。
题石,清末民国初,徐搢珊,此石曾为名士求，岂容溺器漫相投。沈沦孰雪从前耻，蹧蹋难消此日羞。相马不能逢伯乐，登龙何自识荆州。我今置汝南窗畔，夜夜文光射斗牛。
君山望江,清末民国初,徐搢珊,秋江秋日气佳哉，岷涛万里从西来。狂风捲江如喷雪，洪波撼山如奔雷。芦花荡里长鲸吼，八月潮信君知否。一曲长江一点山，居然砥柱回狂澜。狂澜直指广陵去，远送斜阳起暮寒。我家扬子江之左，时登绝顶闲相坐。浮远堂前石斑斑，瞰江楼外云朵朵。西眄金焦两面烟，东浮沧海三山巅。江南棋置擎蟹舍，江北帆扬打鱼船。江水为酒江为杯，晴霞微映红颜开。醉后狂歌兴未已，感怀往事独徘徊。因记当年楚相老，而今冢上空秋草。珠履三千安在哉，叶落满地西风埽。十二银山春复秋，风光仍似旧时好。松风亭上时促膝，观涛欲仿枚乘笔。痴心更欲驾灵槎，蓬岛山头捧红日。
奈何歌六首 其一,清末民国初,徐搢珊,幼岁曾叨庭训多，惭予不肖悔蹉跎。忽焉惨抱终天恨，听受无从可奈何。
奈何歌六首 其二,清末民国初,徐搢珊,诵至诗云蓼蓼莪，劬劳未报负恩多。瓶之罄矣罍之耻，枉自哀哀可奈何。
奈何歌六首 其三,清末民国初,徐搢珊,训我言犹在耳多，身如治玉琢斯磨。未能一一遵遗训，获罪先人可奈何。
奈何歌六首 其四,清末民国初,徐搢珊,回忆儿时变故多，咸同之际遇干戈。承平备历诸艰苦，养不逮兮可奈何。
奈何歌六首 其五,清末民国初,徐搢珊,乱后谋生尤坎坷，精神为我半消磨。殷殷属望惟吾也，名不成兮可奈何。
奈何歌六首 其六,清末民国初,徐搢珊,邺架遗书足揣摩，未经卒读愧良多。悔前不学已无及，业不精兮可奈何。
二月初十日，缮葺宗祠，因往督工，有感而作,清末民国初,徐搢珊,剋期祠宇起工程，易举终须赖众擎。此事不妨仍旧贯，吾侪共冀奋先声。欲为祖业千秋计，惟愿人心一样平。到底和衷能共济，岂容猜忌负公评。
生女自慰,清末民国初,徐搢珊,琴弦再理未嫌迟，聒耳新音胜旧时。不意弄璋先弄瓦，未经鞶革且鞶丝。花开及第留他日，草毓宜男指后期。名曰醉萸真有以，相呼辄诵杜陵诗。
梅花 其一 红梅,清末民国初,徐搢珊,迥异凡花著色工，本来无艳媚春风。想因欲嫁林和靖，点得胭脂满树红。
梅花 其二 白梅,清末民国初,徐搢珊,香国谁为第一流，得时开向百花头。太原公子翩翩影，雪夜只应著裼裘。
梅花 其三 寻梅,清末民国初,徐搢珊,恨无佐咏过残年，兴味只应倍索然。忽有暗香通鼻管，快携藜杖到篱边。
梅花 其四 问梅,清末民国初,徐搢珊,闲步松林欲探梅，云涛隔岫涌苍苔。山人不解余心在，翻问客为何事来。
梅花 其五 雨梅,清末民国初,徐搢珊,密蕊曾经未绽时，适逢小雨细如丝。想因不爱涂脂粉，净洗冰肌现素姿。
血迹碑二首 其一,清末民国初,徐搢珊,油油麦秀黍离离，慨想当年殉节时。明代故宫无片瓦，方公正喜有新祠。
血迹碑二首 其二,清末民国初,徐搢珊,忆自燕师到此来，全诛十族令人哀。当年血迹今犹在，此石诚为有幸哉。
九秋望日月下有感,清末民国初,徐搢珊,重阳时节雨纷纷，送酒无人扣野门。喜得云消三五夜，月光高照菊花村。
消夏杂咏十二首 其一 辞客,清末民国初,徐搢珊,柴门紧闭莫轻开，好护庭前一径苔。最是青蝇真恶客，尘挥暂去又飞来。
消夏杂咏十二首 其二 围棋,清末民国初,徐搢珊,炎威烈烈日迟迟，消遣无如一局棋。赢得好风来一阵，纸枰吹起两便宜。
消夏杂咏十二首 其三 采莲,清末民国初,徐搢珊,游湖准备采莲舟，五月陂塘竟似秋。莲叶也知人畏暑，故将翠盖罩人头。
消夏杂咏十二首 其四 坐竹,清末民国初,徐搢珊,轩居有竹最清幽，未遇凉秋已是秋。到底心空解人意，风来一阵一低头。
消夏杂咏十二首 其五 曝书,清末民国初,徐搢珊,喜遇无云不雨天，携书曝向画帘前。我惭不是郝隆子，效他捧晒腹便便。
消夏杂咏十二首 其六 学画,清末民国初,徐搢珊,闲凭净几展吴绫，江面青山画几层。搁笔凝神还静想，石边尚少看云僧。
消夏杂咏十二首 其七 酌酒,清末民国初,徐搢珊,酒酣醉后眼眬矇，误指西而道是东。眠向竹床频起舞，夕阳红认作朝红。
消夏杂咏十二首 其八 钓鱼,清末民国初,徐搢珊,风来堤上水生寒，恰喜鱼多上我竿。恼煞渔舟来荡漾，钩沉水底不平安。
消夏杂咏十二首 其九 待月,清末民国初,徐搢珊,捲起珠帘倚槛迎，乘凉时已近初更。若非竹树先遮住，早有清光入户明。
消夏杂咏十二首 其十 添香,清末民国初,徐搢珊,竹床藤枕梦初回，炉冷添香拨烬灰。烟向北窗帘底出，知风隐约自南来。
消夏杂咏十二首 其十一 分瓜,清末民国初,徐搢珊,晚来无物可生凉，摘得瓜儿切处香。童稚也知颜色好，擎拳只要夺红瓤。
消夏杂咏十二首 其十二 晚浴,清末民国初,徐搢珊,浴德宜先浴我身，个中人是此中人。从今可诵汤盘句，日日新兮又日新。
有同姓不宗者叩予支派里居，作此答之,清末民国初,徐搢珊,异流自古本同源，柏翳流风今尚存。派自河南南渡别，家居绮北北湖村。何堪数典忘先祖，夙赖遗徽荫远孙。二十馀传成钜族，人丁益较旧时繁。
牡丹,清末民国初,徐搢珊,天香国色比皆难，的确花王是牡丹。蜂蝶也知趋富贵，碧阑干外聚团团。
影,清末民国初,徐搢珊,影与吾相依，自无而之有。所往必我随，是真吾好友。
忧旱二首 其一,清末民国初,徐搢珊,游鲤山头阵势狂，甘霖渴望到湖庄。奈何祈雨还祈雨，忽见前村又夕阳。
忧旱二首 其二,清末民国初,徐搢珊,池沼全无水半瓯，高乡遇旱更堪忧。连年有蓄犹无患，那晓连年已歉收。
湖村晚望,清末民国初,徐搢珊,晚楼野望思悠然，万景苍茫集眼前。江水西来争赴海，岭云东去欲摩天。绕篱只有千竿竹，附郭惭无数顷田。曾似轻鸥忘远举，随波逐浪已多年。
钓台,清末民国初,徐搢珊,游鲤山前古钓台，濒溪方石衬苍苔。欲将经济酬初志，故向烟波到老来。熊梦早通真命主，鹰扬合展济时才。姬周八百年天下，却赖持竿一叟开。
寿母七十索贺诗六首 其二,清末民国初,徐搢珊,尚忆来归二九时，即偕吾父订齐眉。孀姑三世难为力，长姒茕居更可悲。叠遇水灾无耔粒，继遭兵劫惜流离。流离嗟已如黄鸟，毁室鸱枭又后随。
寿母七十索贺诗六首 其三,清末民国初,徐搢珊,毁室鸱枭又后随，寄人宇下泪交垂。更炊虽不因人热，催课终难免吏欺。回首不堪兵乱后，伤心最是寓居时。惟凭纺绩谋生理，积有馀赀抚四儿。
寿母七十索贺诗六首 其四,清末民国初,徐搢珊,积馀有赀抚四儿，还凭笔砚作生涯。课农教读曾无倦，娶媳婚男不过时。茅屋数椽堪托庇，椿庭一日忽工辞。敔山深处松苍翠，那忍高吟陟岵诗。
寿母七十索贺诗六首 其五,清末民国初,徐搢珊,那忍高吟陟岵诗，犹炊内侍慰吾慈。虽无毛檄荣当日，聊著莱衣趁此时。堂背萱花增一笑，庭前荆树秀三枝。膝间更有诸孙绕，叫得婆婆喜欲痴。
垂杨,清末民国初,徐搢珊,柳阴密密画桥东，俯仰无停趁晚风。干作竿兮枝作线，隔溪疑有钓鱼翁。
冬日偶成,清末民国初,徐搢珊,暮色苍茫叶作堆，最高枝上叶先摧。休嫌老树枯而槁，曾受风霜雨雪来。
登姑苏报恩寺北塔,清末民国初,徐搢珊,三分鼎峙国无孙，七级浮图今尚存。自下升高梯有级，由中望外壁悬门。上层已历云堪驾，绝顶先登斗可扪。欲问前朝兴废事，塔巅古佛竟无言。
谒先贤言子墓,清末民国初,徐搢珊,文学开先企子游，吴中才美不胜收。虞山留得先贤冢，常有龙光贯斗牛。
登君山,清末民国初,曹倜,大江东去无今古，只恐江防少门户。是何造物大神通，擎得君山出水府。君山出地千万年，岿然一柱亘江天。三十三山尽朝拱，大江如带环其前。在昔春申封此地，宾朋珠履日骄恣。百万貔貅驻此山，天堑绕城更何忌。一朝惨死委蒿莱，章华寥落存空台。此山终古矗天外，江涛滚滚从西来。我欲瞰江登绝顶，海门东望烟波迥。乘风破浪待何时，聊汲石泉煮春茗。
于役山左，归省匪易，排闷作此。时壬辰夏日也,清末民国初,曹倜,疏狂犹说少年游，碌碌今将四十秋。客里光阴偏耐久，囊中诗句惯多愁。饱看世态成苍狗，拚把闲情伴白鸥。天地有心留缺憾，大江终古向东流。
题丁绶丞司马乘槎图,清末民国初,曹倜,河水何茫茫，云是牛女渡。君志在四海，去增无回顾。昂头日月低，举目烟霞护。即此有仙源，何必溷尘雾。忆昔有张骞，荒词鲜所据。何源有定所，织女在何处。我愿乘长风，鼓棹大江去。手持照水犀，怪物尽剖著。展君乘槎图，莫教俗眼觑。
津门夜泊闻歌,清末民国初,曹倜,何处笙歌午夜喧，懒招明月到芳樽。旧游云散春无主，新恨潮添梦有痕。灯火雕栏还照影，琵琶软语为谁温。离人总是伤心路，不听歌声已断魂。
题柳夫人小像二首 其一,清末民国初,曹倜,漫将风雅识蛾眉，玉骨冰心只自知。筑得山庄种红豆，相思都作断肠词。
题柳夫人小像二首 其二,清末民国初,曹倜,已难红袖拂浮尘，花乱音残不是春。共说夫人留节义，虞山遗老一诗人。
徐漱珊封翁六十寿诗百韵,清末民国初,曹倜,当代师儒望，文星应寿昌。宦情轻俗吏，逸兴付诗囊。矍铄精神固，优游茀禄长。悬弧征瑞霭，赐杖荷恩光。系出旄车族，声高翰墨场。才华嗤袜线，学业富巾箱。意气殊窥管，功名薄钓璜。潜心尝蔗味，早岁撷芹芳。食饩名先立，明经道益彰。同怀均爽垲，妙手擅文章。潘锦离词艳，江花入梦香。奇思新壁垒，健笔固金汤。邺制追风雅，班薰可颉颃。字如兵甲铸，才岂斗升量。杼柚胸中运，烟云腕下忙。百篇觇蕴藉，万顷著汪洋。黄绢题辞古，青莲得句狂。思饶驴背上，理析鼠毫芒。体偶参台阁，胎原仿柏梁。性灵双管下，慧业一编藏。绣虎功先擅，雕虫技孰妨。印泥鸿有爪，刻石凤成行。迹幻形摹鸟，书工帖换羊。双钩清点画，八法写琳琅。大笔垂飞白，奇姿拭硬黄。隶精秦汉晋，法备卫钟王。红篆文原别，青藤格异常。淡描和靖趣，巧绘寿阳妆。园作高贤宅，门题处士庄。幽闲梅号癖，清净佛为肠。烹茗来林下，焚香夹水傍。名花时灌溉，益友共徜徉。大器连珠树，奇才织锦裳。清谈珠唾落，雅度玉山方。种德浮闾里，娱亲感上苍。分金犹古道，斗酒即仙乡。乐善身先导，施仁任独当。天心宏爱育，俗态绝炎凉。不惜囷倾粟，何期树爱棠。恤嫠恩自厚，保赤视如伤。困每苏鱼辙，饥还散鹜粮。庇寒开广厦，渡众有慈航。食客谁弹铗，同侪孰乞浆。运筹方借箸，采蕨岂承筐。邻里云霓慰，灾区雨露霶。济施周远迩，耕凿免流亡。毣毣期无倦，拳拳恐未遑。亲疏无异视，甘苦愿同尝。祠已长生建，碑应众口详。一庐惟洒落，群寇忽狓猖。风鹤纷吴赵，沙虫满梓桑。重围穷鹿铤，伏莽尽鸱张。内地惊无备，坚城虑失防。军书传叠叠，露布睹煌煌。百战争驰骤，千言倚赞襄。荐贤丹陛近，从事白眉良。宏论侔班马，奇谋比杜房。谈兵登幕府，草疏达朝堂。奏凯君颜霁，平戎壮志偿。汉军觇拔帜，江岸快移艎。泽靖宵无雁，烽销路净狼。河山恢带砺，剑戟敛锋芒。勋业新铭鼎，乾坤旧震硠。鸿逵仪可用，虎帷策曾商。丕绩蒙嘉乃，天威懔肃将。殊猷清玉宇，温诏拜金阊。兢述经纶伟，交称气节强。衡材堪牧令，特达卜圭璋。雄略垂青简，劳心拟赤鲂。成章看倚马，得志快腾骧。翠羽头衔耀，鸾纶姓氏扬。理烦辞荐牍，避热趣归装。淡泊安儒素，征求却庙廊。鸣琴阶许进，秉铎愿难忘。转瞬膺铨选，先声颂吉康。讲帷推领袖，冷署任回翔。道学严矜式，经师树表坊。奇书搜艺圃，古籍备曹仓。教本由于养，柔还克以刚。人材资训迪，文运赖扶匡。浴德开风化，嘘枯润雨旸。分廉新殿宇，立法去苞稂。寒畯蒙培植，名流许激昂。菁莪赓雅什，桃李列门墙。朗朗栽桢干，雍雍盛党庠。志高怀鉴曲，行洁赋沧浪。作室崇根本，齐家肃纪纲。至情敦棣萼，同气梦池塘。风月无今古，门庭有善良。燕贻应弗替，鲤训抑何臧。子并无双士，官迁列宿郎。石摩麟有种，笏卜象盈床。多祜征三祝，蕃釐集百祥。人奇文潞国，天眷郭汾阳。花甲筵初敞，林壬福不唐。耆英宜入画，嘉客竞吹簧。帝诰频申命，篯年正未央。凤辉殷企仰，鹭堠阻趋跄。冈阜倾心颂，云天引领望。百龄遥献嘏，俚句侑称觞。
吊烈妇徐孺人,清末民国初,曹涌江,薄命方悲失所天，岂甘改节在青年。憎他暴行含孤愤，完我贞操赴九泉。闭户自经情恻恻，覆盆未雪恨绵绵。纵然遇有褒扬日，博得芳名死后传。
赏菊次韵和味三叔祖 其一,清末民国初,祝廷华,琼瑶惠我增惭感，益信精神老未衰。大雅方轮赖扶翼，故家乔木足撑支。怆怀吾道真休矣，问世何人诵学而。一雁传书下衡泌，云烟纸上看飞驰。
赏菊次韵和味三叔祖 其二,清末民国初,祝廷华,我负春秋几佳日，问公佳日有诗无。者番引玉非干誉，以砚为田似未芜。行乐暮年忌病痛，偶谈时事又惊吁。新吟击节同欣赏，寄语须防碎鼎瑚。
赏菊次韵和味三叔祖 其三,清末民国初,祝廷华,白雪调高难属和，为寻佳句夜眠迟。寒灯渐觉床头暗，新月惊看屋角移。十索枯肠笑余窘，三更冷语解人颐。皤然老叟勤宵课，浑似韶年伏案时。
赏菊次韵和味三叔祖 其四,清末民国初,祝廷华,晨兴诗稿才誊罢，又看琼英笑口开。为尔无端忘寝馈，累人对影屡徘徊。爱花陶令不思去，问渡刘郎尽再来。决计消寒重集会，随公杖履日趋陪。
以韵和味三叔祖四首 其一,清末民国初,祝廷华,斯文将丧人心去，往古来今几盛衰。大造昏昏犹未醒，神州岌岌岂能支。横流思挽情难已，名教无存意怅而。最近军书警风鹤，联翩急电又星驰。
以韵和味三叔祖四首 其二,清末民国初,祝廷华,芳草不知何处是，广陵高调世间无。文章金马微臣泪，故国铜驼壮士吁。世界三千遍荆棘，山河百二早荒芜。知公独有千秋意，珍重瑶华比六瑚。
以韵和味三叔祖四首 其三,清末民国初,祝廷华,四郊多垒风声急，万里同云月色迟。卧榻鱼龙惊变化，旧都陵谷叹迁移。骚人废寝毫挥手，侠士图功剑拄颐。高唱大江东去曲，髯苏当日亦忧时。
以韵和味三叔祖四首 其四,清末民国初,祝廷华,非秋风雨横江至，北望愁云惨不开。瀛海惊涛时鼓荡，杞忧满腹日徘徊。天容阴晦晴难卜，人意迟疑寇欲来。且醉数杯浇块垒，待闻佳讯再追陪。
前韵赠曹君远模四首 其一,清末民国初,祝廷华,松柏岁寒苍翠滴，是翁矍铄胜吾衰。忧时解脱几杯醉，乐处婆娑一杖支。当日看山青未了，此心如水素乎而。旧游白发几人在，骥骨雄奇老欲驰。
前韵赠曹君远模四首 其二,清末民国初,祝廷华,循吏声名震东鲁，平生风义后贤无。饱尝世味如荼苦，不放心田似草芜。二十年来离故宅，三千里外发长吁。盈庭兰桂都荣茂，掌上明珠胜玉瑚。
前韵赠曹君远模四首 其三,清末民国初,祝廷华,畴昔鲁齐贤令尹，而今衡泌乐栖迟。河山兴废时搔首，身世艰难日拄颐。艳说武城民俗变，空怀单父国风移。百年富贵终归尽，那及林泉退隐时。
前韵赠曹君远模四首 其四,清末民国初,祝廷华,竹林高会惟诗酒，少长追随腊酝开。修到耆年原福分，每谈往事辄徘徊。漆园傲吏长生乐，栗里休官归去来。不尽狂澜走沧海，解忧还是我相陪。
前韵赠唐君侣笙四首 其一,清末民国初,祝廷华,江山纷扰惊危殆，身世苍茫感变衰。双鬓华颠难掩饰，一筇灵寿强撑支。如君吏隐知清甚，似我闲居转怅而。两点金焦时俯仰，白云红树屡神驰。
前韵赠唐君侣笙四首 其二,清末民国初,祝廷华,赏菊联吟时已过，消寒纵酒愿来无。安排诗律工谁比，鞭辟文心静不芜。慷慨悲歌亡国恨，淋漓痛饮仰天吁。和诗无数笑余戆，日日挥毫赋琏瑚。
前韵赠唐君侣笙四首 其三,清末民国初,祝廷华,十年法界沈潜久，故厄长才玉汝迟。立马千军神不乱，铄金众口案难移。思潮奔放终凭理，冤狱平反足解颐。覆雨翻云任侪辈，断无黑白混淆时。
前韵赠唐君侣笙四首 其四,清末民国初,祝廷华,孤寡怀恩天日见，公门直比善门开。许多屠狗英雄去，竟有攘羊父子来。思与狂且谈得失，每从清夜独徘徊。是非颠倒能匡正，我愿名山瀹茗陪。
前韵赠钱君翰四首 其一,清末民国初,祝廷华,一生忧患劳何补，百病牵缠老益衰。伏处早无千里志，闲行长赖一筇支。强颜希世原非是，垂暮从公亦殆而。差喜经商犹顺手，不须风雨日奔驰。
前韵赠钱君翰四首 其二,清末民国初,祝廷华,牛鬼蛇神都应运，斯文扫地不如无。栖迟尘海谋生拙，管领江山辟径芜。吊古伤今三太息，感时怀旧一嘻吁。我身往事多屯蹶，孤愤填膺碎六瑚。
前韵赠钱君翰四首 其三,清末民国初,祝廷华,手辟丘园勤种菜，不师老圃问樊迟。水如廉士心常洗，山效愚公量与移。雪压寒梅思索笑，冻黏枯管屡支颐。自怜老景桑榆迫，犹似青衿肄雅时。
前韵赠钱君翰四首 其四,清末民国初,祝廷华,目极天涯鲜知己，平生襟抱为谁开。几人白雪联吟畅，三老苍颜一笑来。雅韵松风如答和，晚晴梅月共徘徊。刊成江上诗钞后，日日荒园坐啸陪。
前韵赠陈君景侯四首 其一,清末民国初,祝廷华,灾患频年经历久，忧时渐觉鬓颜衰。谁堪牛耳神为往，我作龙头力不支。世路风波心惕若，林泉啸傲意闲而。芜词谬辱诸贤奖，获与名流并辔驰。
前韵赠陈君景侯四首 其二,清末民国初,祝廷华,子孙能保传家笏，文采风流众所无。君擅语言多慷爽，我惭笔墨久荒芜。胸中浩浩了无物，世上劳劳行自吁。珍重名园旧金石，搜罗难似网珊瑚。
前韵赠陈君景侯四首 其三,清末民国初,祝廷华,寂寞江天闲散地，游踪日少客来迟。连朝待雪酒壶暖，昨夜惊寒卧榻移。欲上山坡看玉戏，怕临水阁赋春颐。吾侪各有消寒兴，又到联吟共醉时。
前韵赠陈君景侯四首 其四,清末民国初,祝廷华,侵晨贪睡身慵起，入夜防风户不开。得暇图书时展览，无聊亭榭独徘徊。赞幽耽僻何人到，踏雪看花有客来。自古诗人都爱酒，小园觞咏尽追陪。
前韵赠章君孙宜四首 其一,清末民国初,祝廷华,后生可畏吾休矣，况复年来筋力衰。窃喜退闲同作废，自伤多病久难支。一腔空热世谁与，两耳都聋身殆而。获睹故人佳子弟，金昆玉友两神驰。
前韵赠章君孙宜四首 其二,清末民国初,祝廷华,十人共庆古今少，五百八旬尤所无。我爱清才初脱颖，人嗟白发半繁芜。诗歌麟趾子孙乐，泪洒羊碑父老吁。死有佳儿应瞑目，双双玉树胜珊瑚。
前韵赠章君孙宜四首 其三,清末民国初,祝廷华,笔下山岚常耸秀，胸中丘壑自逶迟。几番佳什先人到，何日芳樽对客移。诗格谨严师杜甫，道心纯壹敩程颐。丹青神妙君探得，深感琼瑶割赠时。
前韵赠章君孙宜四首 其四,清末民国初,祝廷华,者番山意冲寒早，梅蕊江村点点开。庾岭孤芳乍勾引，灞桥冷趣欲徘徊。消寒几次留遗著，集稿同刊待后来。能读父书诗更好，将门有种愿相陪。
前韵和许君颂慈一首,清末民国初,祝廷华,开缄云锦篇篇丽，当代灵光兴不衰。短发皓然明鹤羽，酡颜红处夺燕支。古香乍爇疑兰若，好语如簧胜意而。珍重耆年贶嘉藻，读犹未竟屡神驰。
再和许君颂慈四首 其一,清末民国初,祝廷华,此老年来真矍铄，轩然不假仗扶衰。经师道贵寻无上，箕隐风高乐不支。世界三千争未已，心田一寸素乎而。叠承华翰颁嘉惠，鸿羽联翩旦夕驰。
再和许君颂慈四首 其二,清末民国初,祝廷华,自违謦欬淞滨去，荏苒兼旬只字无。小别沧洲隔云汉，乍归秋色老蘅芜。离怀未饮常如醉，旅邸无花每自吁。多少相思寄红豆，偶拈一粒胜珊瑚。
再和许君颂慈四首 其三,清末民国初,祝廷华,朔风催我离群去，旧雨留人返棹迟。忙里光阴易抛掷，客中气候屡推移。偶然临水思张网，久未看山空拄颐。回首小园觞咏日，献酬犹在未寒时。
再和许君颂慈四首 其四,清末民国初,祝廷华,连朝阴晦疑将雪，小雨移时霁景开。满地残花谁爱惜，淩霜傲骨与徘徊。几时南漍携樽去，昨晚东山著屐来。欢喜名园重叙首，春风杖履忝相陪。
前韵再和章君塍粟四首 其一,清末民国初,祝廷华,问余年齿老未老，若论精神衰复衰。临水怕登瓜艇坐，登山端赖竹筇支。瑰文云汉侪灵匹，雅韵雕梁比意而。堪借好诗消永夕，摩挲佳处辄神驰。
前韵再和章君塍粟四首 其二,清末民国初,祝廷华,何时摆脱风尘累，茗坐看云一事无。当道豺狼作狞笑，骄人雉兔走寒芜。杜门谢客甘家食，与物无争空自吁。孤愤填膺难发泄，狂歌击节碎珊瑚。
前韵再和章君塍粟四首 其三,清末民国初,祝廷华,键户著书愁日短，防身学剑惜年迟。功名画饼空惆怅，富贵炊粱一转移。老去风波犹到眼，醉来雪涕欲支颐。那堪哀雁深宵唳，肠断星沈月坠时。
前韵再和章君塍粟四首 其四,清末民国初,祝廷华,白酒黄鸡曾有约，故人相对笑颜开。江山惨淡愁难去，风雨纵横客自来。心绪不佳偏唱和，丝桐欲写又徘徊。颠狂落拓休相笑，各任天机夕宴陪。
次韵和王君旋吉五言四首 其一,清末民国初,祝廷华,岁寒松柏茂，尊酒语兴衰。肱已经三折，神还畅四支。文章稽粤若，诗学究乎而。垂老吟怀壮，声名艺苑驰。
次韵和王君旋吉五言四首 其二,清末民国初,祝廷华,香山生七月，指字识之无。齿德高谁似，心田老不芜。长吟同鹤唳，叠和笑蠓吁。惠我琼瑶品，珍藏比玉瑚。
次韵和王君旋吉五言四首 其三,清末民国初,祝廷华,一生牛马走，裁答憾稽迟。竹院风声厉，梅窗日影移。看山朝曳杖，赋雪夜支颐。双耸吟肩瘦，推敲又几时。
次韵和王君旋吉五言四首 其四,清末民国初,祝廷华,十友同觞咏，燕园寿寓开。尊前喧笑语，花下恣徘徊。佳话从头记，奇思触绪来。明年张菊宴，摄影再叨陪。
次韵和谢君冶盦兼答章君松盦二首 其一,清末民国初,祝廷华,小春佳日暴秋阳，天气晴和夜不霜。十哲同堂今盛事，百年衰运此重光。人人争祝千龄宴，岁岁欢胪九酝觞。尤喜菊为延寿客，藉斯煊染兴弥长。
次韵和谢君冶盦兼答章君松盦二首 其二,清末民国初,祝廷华,赏菊联吟新债了，题梅又喜学林逋。渊明故里花同淡，和靖精庐草不芜。羞与庸流谈仕进，宁逃山泽作诗癯。群英合影成佳话，尤胜唐贤九老图。
次松盦残菊韵和诗一首,清末民国初,祝廷华,雪后西风砭骨寒，寒侵短鬓益彫残。冰坚泽腹砧声断，霜冷山容木叶乾。老骥心雄尚思骋，胡羊味美为加餐。掌中珠玉珍无比，保抱提携仔细看。
次松盦小春率诸生莅园观菊韵和诗,清末民国初,祝廷华,春风融马帐，秋色访陶庐。失迓歉无似，留题愧不如。诗才曹子建，治迹路温舒。回首登云日，文光射斗墟。
前诗意有未尽翌日再和,清末民国初,祝廷华,未识贤师弟，高踪莅野庐。无缘迎叔度，有病误相如。僻径频来往，闲云自卷舒。归时闻已暮，落日下村墟。
陶社成立词,清末民国初,祝廷华,人生难得惟岁月，过去韶华已陈迹。小园地占城南隅，天与吾曹占丽泽。客秋共醉菊花杯，东篱错认渊明宅。酣歌狂笑乐陶陶，社名遂假陶为额。吾江名阀推峨眉，叔重文章亦宗伯。东山品格尚清高，芙蓉江上今元白。主盟况有贤令尹，载道欢歌遍苍赤。能文能武公瑾才，师干更早扬鹰翮。馀子矫矫锐莫当，奋勇都能连夺席。或则健笔九鼎扛，石破天惊具魄力。或则著述富等身，枣梨寿世珍刊刻。少壮咸具芳兰姿，耆年尤显苍松格。鲰生小隐长江滨，惭愧荒芜鲜实获。折简四出邀名流，鸿骞凤翥集宾客。吾生行乐当及时，弹指光阴不过百。填胸块垒不能平，除却诗酒难消释。此间况近古漫园，昔贤觞咏无虚夕。竹林古墓芜一隅，历劫浮屠耸千尺。吾侪凭吊恣流连，表章古迹谁之责。濡毫漫赋开场篇，无才莫笑难为役。
次韵和周辨西先生三首 其一,清末民国初,祝廷华,亚夫军细柳，多士画开颜。甲卸小林下，诗留天地间。圭璋钦特达，裘带羡幽娴。相见已恨晚，丹梯幸许攀。
次韵和周辨西先生三首 其二,清末民国初,祝廷华,天意迟秋菊，当春始发花。故留彭泽种，欢待使君车。造物理堪测，名山业足誇。罗胸皆锦绣，何事效温叉。
次韵和周辨西先生三首 其三,清末民国初,祝廷华,乐趣闲中得，诗心静后生。似君能迈俗，何处不陶情。砭骨词三首，忘形酒百觥。良缘联翰墨，更有谢宣城。
步韵和陈念慈先生二首 其一,清末民国初,祝廷华,湖海归来后，元龙气尚豪。文章追尔雅，情绪涉离骚。流水奔双管，洪钧待一陶。工夫平淡胜，应许冠词曹。
步韵和陈念慈先生二首 其二,清末民国初,祝廷华,诗友尊眉寿，当筵眼独青。古稀醉春酒，寥落已晨星。山泽思行乐，风霜憾饱经。禊词都付我，惭愧主兰亭。
步韵和章仰苏先生二首 其一,清末民国初,祝廷华,天许吾侪翰墨香，当春秋色绚柴桑。故迟黄菊示高节，不令红梅冠众芳。三绝才名腾百口，一年佳纸费千张。琼瑶屡惠诗缘结，尤胜当年选佛场。
步韵和章仰苏先生二首 其二,清末民国初,祝廷华,墨浪飞腾笔有峰，挥毫奇境眼前逢。传神吴下唐伯虎，植品云间陆士龙。若论文章才更富，每联诗酒兴尤浓。鲰生愧未知门径，怅望灵修敢蹑踪。
和向玉池先生原韵并祝华诞,清末民国初,祝廷华,岁寒松柏节弥坚，落落高风继七贤。老干输君精力满，新吟惠我墨华鲜。龄周花甲神尤健，春驻蓬壶望欲仙。社友纪年多寿考，得君佳话可同传。
叠韵和祝味三先生,清末民国初,祝廷华,丙寅之岁孟春月，小园宴集忘形迹。我公江上老文豪，后至为余增色泽。昔者此地多隐沦，竹林先有高人宅。后来宅废邱墓存，至今巷以刘伶额。数千百载成漫园，乔梓才大皆宗伯。更百十载适园辟，太邱门第传清白。祖孙父子工丹青，不徒文字搜绿赤。昔贤遗泽流孔长，子弟翩翩皆奋翮。今兹座有周濂溪，宾中之宾礼前席。其馀社友多瑰才，荟萃胥藉东山力。僻地能留名士踪，题名他日摩崖刻。当筵独让子建豪，放浪形骸不拘格。高谈雄辩口如河，兴酣狂笑惊臧获。我公落落君子儒，意致平淡真骚客。别后颁来纪念词，宝之奚啻连城百。理足气盛天籁鸣，回环雒诵爱不释。忘形交久并忘年，欢洽平生视此夕。宾朋投赠夙珍藏，积之既久将盈尺。鸿文惠我公尤多，将来寿世余之责。赖公提倡斯社成，不才甘作群贤役。
叠韵再和,清末民国初,祝廷华,笔花大放春正月，淋漓满纸云烟迹。韩潮苏海公兼之，此才讵易求山泽。造物生才转忌才，市隐乃有斯人宅。驰骤名场数十年，庆逢花甲为加额。我公微时即负名，膏火不继呼将伯。鏖战不肯闲寒暑，阨穷无损家清白。交游当世悉文豪，意气轮囷肝胆赤。肉眼不识瑰异材，刘蕡未展青云翮。退归林下拥皋比，楚材晋用尊前席。兰陵士女多才名，成材胥感贤师力。吾家先达昔有人，曾将文稿兼诗刻。我公幼抱幽草思，老来尤挺寒松格。等身著作寿名山，得者当如拱璧获。笑我病足不入园，咫尺千里同逐客。晨兴嘉藻慰孤怀，比之药石胜千百。我生浩劫虽已过，沈观世变忧未释。愿迟高驾醉壶觞，一倾积愫娱晨夕。短才蹇劣何足言，耽吟况未知绳尺。书来谀奖乃过望，曲高不和难宽责。惜哉俗累未能祛，此心终以形为役。
儗陶社九老歌,清末民国初,祝廷华,千春万秋等日月，盘古以后皆陈迹。丙寅之岁上元前，无数梅花散芳泽。元亭载酒皆胜流，酩酊大醉蓬茆宅。十八人中半寿星，朱衣齐点寿阳额。吾江名宿许伯清，沧洲领袖称诗伯。大雅堂开刘尚书，骚人济济争浮白。巍然陈氏万卷楼，当年时照晚霞赤。吾家花萼负盛名，百五百十同振翮。匏村砚北两诗钞，钱氏骚坛有专席。竹林向秀古名贤，子孙大耐多得力。云礽繁衍章全城，镌珉寿梓多刊刻。漫园辟后更芜园，金昆玉友同风格。东山孝感格天心，仁者先难终后获。群贤门阀皆清华，而今都作郦泉客。芳春淑景长优游，遐龄定届期颐百。浮邱拍手洪崖笑，一切闲愁总消释。走也携酒步后尘，称觞乐与永朝夕。乔松古柏共长春，苍翠年年耸千尺。小园诗社有雏形，增高继长诸贤责。愿晋香山九老歌，敬祝勿以形为役。
步韵和陆秉卿先生二首 其一,清末民国初,祝廷华,小园新涨足，清河濯缨尘。照水悦空性，观云悟养真。诗书娴旧学，风度迈常伦。久欲见颜色，何时杖履亲。
步韵和陆秉卿先生二首 其二,清末民国初,祝廷华,敦庞古儒者，诗句独清新。荒径犹存菊，篮舆未接茵。归乎虚左席，愿否作师宾。愧我无才甚，甘为在野民。
鸣社名流莅江欢迎词即用陶社成立词韵,清末民国初,祝廷华,丙寅之岁清和月，芳泥印遍宾鸿迹。芙蓉江上萃群英，薜荔园中占丽泽。萧萧风雨故人来，联床夜话濂溪宅。暨阳觞咏续淞阳，陶社高张鸣社额。会稽山上钟瑰奇，汝南名阀推诗伯。循声远绍古龚黄，豪气压倒今元白。主盟坛坫任折冲，酩酊常至酡颜赤。桃花春涨江鲥肥，呼朋共展乘风翮。或则曾登李杜坛，或则屡夺苏辛席。云霄丹凤绚文采，湖海元龙壮魄力。秣陵奇气接吴山，名流大著珍刊刻。乾坤灵秀泄双管，周秦汉魏争风格。不才槁卧荒江滨，垂纶敢望珊瑚获。不图夜尽鴂旦鸣，朝暾遍照登瀛客。鸿博都储旷世才，衙官屈宋等什百。三径松菊幸不孤，唱酬尽把闲愁释。杜康有酒醉刘伶，昔贤常此乐晨夕。黄山之石耸百寻，长江之水深千尺。山高水长日景行，欢迎应是吾侪责。漫题长句志良因，执鞭忻慕甘为役。
赠孙玉声先生,清末民国初,祝廷华,三生石上缔良缘，久耳鸿名万口传。警幻难期醒大梦，痴情何处不神仙。滑稽雅擅淳于术，退息当跻卫武年。满腹诗书芬齿颊，漱馀喷上百花笺。
赠徐慎侯先生,清末民国初,祝廷华,回首音尘近卅年，相逢各自话前缘。斯文未丧尊先圣，大雅能扶赖后贤。北望觚棱成泡影，西游车辙化云烟。咨询旧雨增惆怅，一叙情怀一惘然。
赠姚劲秋先生,清末民国初,祝廷华,昨从白下访良朋，儗识荆州憾未能。郑国名卿思惠济，焦山胜地许同登。秣陵土厚文思壮，浙水源清气宇澄。更羡淞阳时税驾，主盟诗社兴飞腾。
赠邓春澍先生,清末民国初,祝廷华,兰言一纸递江隈，艳说南阳辟草莱。腕具灵机誇四美，胸罗实学贯三才。杀青有集搜名著，完白能师轶众材。何幸蓬门驻芳躅，烹鲜践约获追陪。
赠胡寄凡先生,清末民国初,祝廷华,入座清谈玉屑霏，绩溪门第播芳徽。淡庵有疏荣青史，安定无官显白衣。祖德如君堪继武，神交愧我未知几。乍来今雨欢怀洽，觞咏流连逸兴飞。
赠陆安钦先生,清末民国初,祝廷华,风雅传家一数珍，知君得力迈常伦。茶经鸿渐留遗远，学派鹅湖继述真。鲁望高踪喜闲散，剑南诗思爱清新。井亭学校门墙盛，化雨同沾草木春。
赠蔡庸言先生,清末民国初,祝廷华,中郎不作君谟逝，儒雅风流孰继之。一脉西山绵坠绪，六经太学宝残碑。性耽山水不谐俗，家有丘园常自怡。羡煞耒阳鱼网纸，几时求得写新诗。
步韵和徐慎侯先生六十述怀八首 其一,清末民国初,祝廷华,祝寿新诗击钵催，故人相遇笑颜开。酒酣耳热多馀兴，久别重逢景异才。主妇齐眉安夏屋，良朋携手上春台。江山无恙吟身健，又向云中洗眼来。
步韵和徐慎侯先生六十述怀八首 其二,清末民国初,祝廷华,鹅湖听讲几春秋，杨柳池塘忆旧游。去后云迷成幻梦，重来风顺送轻舟。中原棋局争无巳，大陆烽烟望早收。莫道河清邈难俟，百龄愿与共扶鸠。
步韵和徐慎侯先生六十述怀八首 其三,清末民国初,祝廷华,平步青云自有梯，识涂老马岂沈迷。输君古谊投胶漆，愧我新词获品题。文取北山冠早挂，祚绵东海首同低。竹林墟墓与凭吊，一片闲云塔影西。
步韵和徐慎侯先生六十述怀八首 其四,清末民国初,祝廷华,律法如何我不知，赖君指导作师资。天涯旧雨忌之久，客岁新吟寄所思。晓露乍收红药砌，纤埃净拂碧松枝。诗心静细工夫到，牛耳骚坛更让谁。
步韵和徐慎侯先生六十述怀八首 其五,清末民国初,祝廷华,芙蓉江上息宾鸿，独立鸡群四顾空。腹有诗书才辟易，胸罗星斗气沈雄。一枝未寄梅常绿，两地相思豆尚红。花甲已周犹矍铄，湖山到处识诗翁。
步韵和徐慎侯先生六十述怀八首 其六,清末民国初,祝廷华,折冲樽俎兴逾狂，渔隐逍遥岁月长。室有缥缃诗万首，手书文字纸千张。曹仓汲古搜罗富，杜库藏珍翰墨香。扶翼纲常卫名教，巍然当代鲁灵光。
步韵和徐慎侯先生六十述怀八首 其七,清末民国初,祝廷华,琼瑶惠我墨才乾，欲和佳章夜渺漫。花坞阴深忘昼永。薰炉灰烬觉衣单。身经浩劫家多累，我亦频年债未完。祗有米盐都不管，小桥流水弄鱼竿。
步韵和徐慎侯先生六十述怀八首 其八,清末民国初,祝廷华,老不能诗我自惭，惟君七步减为三。论交独与山林契，得意能谐风月谈。忽听阳关弄瑶笛，愁看天际锁云蓝。那堪名士联翩去，碧草春波送浦南。
陶社成立，闻邑人有非之者，赋此解嘲。即用成立词韵,清末民国初,祝廷华,羲皇以后几岁月，史书纪载皆陈迹。读书尚友多古人，胡为独取陶彭泽。况无武陵桃花源，又无五柳先生宅。人物都无晋代风，题名何用陶为额。我闻此语悠然思，遥遥千载尊诗伯。古今异世乐趣同，难分是非论黑白。谓予唐突古名贤，骇闻令我孱颜赤。鸟倦飞时始入林，宁能复展乘风翮。家有杜康酒无算，地与刘伶分一席。维持风雅在吾侪，尚存一息须为力。此事非求身后名，知人论世毋过刻。吾侪不少素心人，荣誉不争争品格。不才伏处城南隅，衰病逡巡鲜所获。独往独来年复年，窃叹光阴如过客。平生爱读靖节诗，读罢时还顶礼百。愿刊万本施万人，尽知廉让忧方释。此时发轫赖扶持，诸贤讨论无虚夕。说理须范朱丝绳，量材须执玉界尺。希踪栗里不敢期，栽培松菊吾侪责。西畴南亩日操劳，繄维君子甘于役。
半淞园端阳竞渡歌用陶社成立词韵,清末民国初,祝廷华,画船箫鼓秦淮月，渡头桃叶寻芳迹。西湖一棹听笙歌，夕阳烟景穷山泽。惠麓迤逦逢鼋渚，仿佛浮家与泛宅。吾侪行乐当及时，兴之所至手加额。沪滨近辟半淞园，与余所述相什伯。往来裙屐皆风流，迷离黛绿与粉白。陶情爱赴云水乡，最好晴波晚霞赤。端午年年吊屈魂，龙舟灿若鸾翔翮。竞渡轻桡鼓浪飞，锦标夺得辉生席。浣沙西子若穿波，画眉仙姝齐著力。五月五日非春宵，乃似千金争一刻。躬逢盛事羡群公，纪年柔兆摄提格。曩曾数至半淞游，憾非芳辰鲜有获。自惭眼福与余悭，笑嚬缘浅非嘉客。冥想当时情状多，匪徒佳丽聚千百。社题一纸邮筒来，耿耿余怀几莫释。逆知胜友集如云，觞咏流连永朝夕。憾余俗冗鲜暇时，迢递云山非咫尺。备员坛坫感先施，迟书不报难宽责。导扬风雅属名流，吟鞭令执忻为役。
咏超山梅花步周辨西先生原韵,清末民国初,祝廷华,嗟余双鬓玄者缟，平生爱梅春起早。常愁花落春光老，明月梅花恒比皎。超山卅里皆种梅，游春客至恣探讨。香海楼前宋梅一，孤芳独抱花尤好。笑余植梅千百株，憾乏良缘睹夭姣。自惭俗骨难问津，未参色相增春恼。濂溪客岁过唐栖，曾至山亭蹑鸟道。晤时手赠梅花诗，一纸殷勤为介绍。果然天意眷斯梅，仿佛立孤为存赵。七百馀岁盘孤根，苍崖碧瓛如环抱。虬枝铁干粗轮囷，攫拿姿势尤奇矫。罗浮仙子招冰魂，十洲八海淩浩渺。岩泉漱雨寒香浮，野鹤梳翎孤嶂晓。空山终古月溶溶，一径通幽风袅袅。舍此名花欲再求，下出无垠上霄窕。骑驴寻遍不可得，相思此恨何时了。昔人爱作梅花诗，累百累千传者少。濂溪好事赋长篇，元气淋漓满春昊。空亭寂寂疏枝横，古寺巍巍碧峰绕。香厨有饭煮青精，石室擎杯出红碯。山既超乎有远思，花亦超然出尘表。惜余未登超山巅，骋怀游目相与挑。有人读书爱嚼花，闻说食之可无夭。浙杭佳树争参观，上自缙绅下舆皂。独我神驰香雪间，憾无双翔不如鸟。
步韵叠和王公云裳留别社友诗,清末民国初,祝廷华,我祝君重来，久任勿再去。竹马果欢迎，吾侪真有趣。我祝君重来，陶社月一举。桃李罗门墙，巍然作贤傅。我祝君重来，柴桑寻古路。日日醉东篱，小园时一顾。我祝君重来，艺林驰广誉。家置右军书，临池作本务。我祝君重来，参玄穷太素。道院首提倡，佛老同超悟。我祝君重来，浑然无一虑。名宦兼乡贤，大名千载著。
喜雨赠邑侯吴公淩霄，用陶社成立词韵,清末民国初,祝廷华,太岁丙寅夏五月，官绅日叙忘形迹。同抱殷勤恳挚心，为民请命祈膏泽。令尹固始延陵公，瑰文飞檄蚊龙宅。翘首太虚无片云，欷歔仰望频蹙额。聪明正直城隍神，累代崇封靖海伯。叠著威灵孚下民，能逐炎官帜张白。一诚上达显灵应，油云遽匿乌轮赤。池蛙狂跃怒争鸣，石燕高翔健奋翮。始看霢霂继淅沥，银潢忽泻寒生席。曾不崇朝土脉滋，转移造化凭谁力。昔贤曾记喜雨亭，三农鼓舞在顷刻。侯文一字一千金，字字精诚天意格。四郊日夜桔槔声，不如片纸庆实获。小园诗社久未开，行将赏雨集嘉客。自今日始雨十日，会看沟浍盈千百。北窗日日卧羲皇，静待秋成俗虑释。昨宵檐溜听声声，转辗不寐几永夕。心香一瓣祝苍穹，但愿得寸复得尺。上马尽解贤侯忧，下亦可塞吾侪责。明朝入市买鱼虾，快哉无负此行役。
壬申十二月四日陶社消寒第一集分呈众览二十首 其一 缘起,清末民国初,祝廷华,严寒风雪成高会，千古江山萃秀灵。往事重提同幻梦，旧游今聚几晨星。大苏入社头俱白，小阮窥人眼自青。江上题襟盛裙屐，儗将佳什写云屏。
壬申十二月四日陶社消寒第一集分呈众览二十首 其二 曹先生远模,清末民国初,祝廷华,虞庠敬老首乡耆，八秩华龄共祝釐。齿德俱尊今柱石，清高无比古宗彝。宦途扬历才惊世，泮水重游行可师。循吏儒林应合传，此邦祭酒复奚辞。
壬申十二月四日陶社消寒第一集分呈众览二十首 其三 章先生寄周,清末民国初,祝廷华,昔年乘兴屡联吟，阔别多时感慨深。芳草乍曾经雨洗，垂杨渐有向春心。再看庾亮楼头月，重理成连海上琴。惠我锦屏犹在笥，感君珍重锡南金。
壬申十二月四日陶社消寒第一集分呈众览二十首 其四 沙先生君敏,清末民国初,祝廷华,乡邦文献最关心，小品琅琅屡盥吟。剑出丰城含锐气，琴调太古有清音。者番鸡黍迎王粲，他日龙头属华歆。郭璞题诗赠温峤，异苔毕竟是同岑。
壬申十二月四日陶社消寒第一集分呈众览二十首 其五 周先生雪昆,清末民国初,祝廷华,理学名孺泽孔长，濂溪氏族盛江乡。逵鸿振羽仪宾馆，海燕和鸣入射堂。才识到今推艺苑，文章自昔重胶庠。西郊十里寻芳草，出郭先闻翰墨香。
壬申十二月四日陶社消寒第一集分呈众览二十首 其六 章先生慰农,清末民国初,祝廷华,故纸钻研夜复晨，隆冬两度剧伤神。敢誇造凤空前哲，常恐穷鱼累故人。南郭开襟愁露肘，西园著集健吟身。过庭诗礼趋承久，愿假珍闻侑众宾。
壬申十二月四日陶社消寒第一集分呈众览二十首 其七 沙先生怀甫,清末民国初,祝廷华,海上栖迟快朵颐，入林把臂日酣嬉。前程未展鲲鹏志，幽愤难教鹈鴂知。一舸鸱夷载西子，几人萍聚听南词。沙鸥最是多情侣，与尔联盟共赋诗。
壬申十二月四日陶社消寒第一集分呈众览二十首 其八 花女士亦芬,清末民国初,祝廷华,绿蚁红泥集胜流，只鸡斗酒复何求。苍髯耆硕千龄聚，碧海珊瑚一网收。铭菊颂椒工艺事，撒盐飞絮豁吟眸。大家风范天然具，学识都高更不侔。
壬申十二月四日陶社消寒第一集分呈众览二十首 其九 谢先生冶盦,清末民国初,祝廷华,征文考献愿弥奢，骨董穷搜谢傅家。黑夜寒江生脱险，秋坟枯树死开花。鬼神有意酬殊绩，桑梓何修灿墨华。最佩目光朗如炬，采风都取正而葩。
壬申十二月四日陶社消寒第一集分呈众览二十首 其十 曹先生颖甫,清末民国初,祝廷华,八斗鸿名海上驰，罗胸美富等蟠螭。昔年曾入红莲幕，今日尤工白纻词。乱世文章贱金石，后雕松柏證襟期。闻君岁暮将归里，再与荒伧醉一卮。
壬申十二月四日陶社消寒第一集分呈众览二十首 其十一 陈先生季鸣,清末民国初,祝廷华,绝世聪明百艺精，隽才美质玉壶清。故人久寂西窗话，大集犹驰南雅名。古锦盱衡追庾鲍，元音品藻儗韶韺。最钦公暇临池后，金满床头敝屣轻。
壬申十二月四日陶社消寒第一集分呈众览二十首 其十二 唐先生侣笙,清末民国初,祝廷华,风雪长途赋载驰，迟君别馆话心期。竹林兴好呼朋候，客舍人稀瀹茗时。乐到忘机真有味，梦回欹枕最相思。天寒日暮围炉醉，白酒黄鸡合有诗。
壬申十二月四日陶社消寒第一集分呈众览二十首 其十三 章先生松盦,清末民国初,祝廷华,焚香扫径迓高轩，又喜冲寒莅小园。社稿欲刊商再正，文征待梓儗重论。旧交寥落风云冷，今雨联翩笑语温。堪羡瑶斋多韵事，十年醉墨展秋痕。
壬申十二月四日陶社消寒第一集分呈众览二十首 其十四 章先生塍粟,清末民国初,祝廷华,使君对酒爱豪吟，莫放杯空不断斟。百尺楼台高士梦，卅年缟纻故人心。豫园花草加培植，陋室芳馨自古今。江涘寒多拌一醉，啸歌随意豁胸襟。
壬申十二月四日陶社消寒第一集分呈众览二十首 其十五 顾先生骧瑶,清末民国初,祝廷华,珍藏遗著卜灵蓍，终有刊时弗憾迟。绳武未赓麟趾什，正襟那羡虎头痴。善人食报由天锡，名士多穷不我欺。世有儿生花甲后，八旬犹见毓孙枝。
壬申十二月四日陶社消寒第一集分呈众览二十首 其十六 曹先生纶香,清末民国初,祝廷华,勿谈往事乱人思，穷达嚣嚣善自持。鲭冷侯门甘淡泊，马空冀野枉奔驰。请缨未遂纵横志，提笔能书绝妙辞。不合时宜惟守旧，肚皮满贮古今诗。
壬申十二月四日陶社消寒第一集分呈众览二十首 其十七 钱先生夔若,清末民国初,祝廷华,武肃云礽是也非，射潮门第仰巍巍。功名旷代存遐想，富贵何心任化机。逸致每同嵇叔夜，清吟常和谢元晖。感君朝暮疲精力，无限勤劳不可几。
壬申十二月四日陶社消寒第一集分呈众览二十首 其十八 陈先生景侯,清末民国初,祝廷华,合浦雄才荫耳孙，青年饶有古风存。本无徐福求仙意，姑作蘧瑗寡过论。世界惊心罹浩劫，鬼神随处显灵魂。吾侪设局刊诗后，叠有奇征未可言。
壬申十二月四日陶社消寒第一集分呈众览二十首 其十九 章先生孙宜,清末民国初,祝廷华,故家乔木老盘根，苍翠离离庇后昆。自是勺轩有贤嗣，不徒延庆得文孙。祖宗种德源流远，子弟联芳道义敦。伫看润园荣草木，再游佳胜倒清樽。
壬申十二月四日陶社消寒第一集分呈众览二十首 其二十 结意,清末民国初,祝廷华,双丸如驶等闲过，虚掷韶光可奈何。乍往还惊朝露逝，稍蹉跎讶落花多。百年身世同樵牧，吾党因缘结啸歌。行乐及时休放过，愿随诸老醉颜酡。
消寒三集赠唐君侣笙二首 其一,清末民国初,祝廷华,风雪长途百里迢，轮驰绝胜马蹄骄。全身冻冷心逾热，大地光明景自饶。游兴浓时冷不怕，诗肠涩后酒能浇。小园相约重觞咏，如此严威未许消。
消寒三集赠唐君侣笙二首 其二,清末民国初,祝廷华,竹林佳胜拟同游，仓卒需才匪易求。且共朋侪醉消酒，快观社稿豁吟眸。陈诗顷刻窥全豹，作客萧条剩一鸥。惠我奇书恣浏览，江南文献已穷搜。
消寒五集曹远老命题拈得清字儗循旧例赋诗分赠二十三首 其一 起意,清末民国初,祝廷华,消寒启春宴，江上集耆英。洛社盈珠履，蓝田缀玉瑛。人才都拔萃，学士儗登瀛。赏雪围炉醉，霜风透骨清。
消寒五集曹远老命题拈得清字儗循旧例赋诗分赠二十三首 其二 起意之二,清末民国初,祝廷华,早春明霁色，晓日挂铜钲。赠缟思联纻，投瑶合报琼。问谁循旧制，有客贺新正。为祝三星寿，天虚风物清。
消寒五集曹远老命题拈得清字儗循旧例赋诗分赠二十三首 其三 赠远老,清末民国初,祝廷华,尚齿尊三老，祈年重五更。道心恒惬素，老眼岂真盲。长院重观政，游庠再入黉。与龄天意厚，得一自然清。
消寒五集曹远老命题拈得清字儗循旧例赋诗分赠二十三首 其四 赠寄周亲家,清末民国初,祝廷华,风雪庭前战，烟云席上生。韩苏气磅礴，燕许笔纵横。灵捷猱生木，香甜蟹得橙。道家留妙喻，一气贯三清。
消寒五集曹远老命题拈得清字儗循旧例赋诗分赠二十三首 其五 赠骧瑶先生,清末民国初,祝廷华,李贺锦囊负，张华匣剑鸣。君才钦落落，我见笑硁硁。健步忘鸠杖，延釐酌兕觥。六旬无老态，境地喜常清。
消寒五集曹远老命题拈得清字儗循旧例赋诗分赠二十三首 其六 赠孙宜世兄,清末民国初,祝廷华,等是诗书胄，同怀丘壑情。爱吟饶冷趣，拌醉恋春酲。大器出乎类，良材峙乃桢。润园开寿寓，到此俗尘清。
消寒五集曹远老命题拈得清字儗循旧例赋诗分赠二十三首 其七 赠冶盦姻兄,清末民国初,祝廷华,立功在桑梓，不朽此声名。湖海诗盈尺，乾坤气结晶。品高尊北斗，才美孕南菁。学识关天赋，生成骨格清。
消寒五集曹远老命题拈得清字儗循旧例赋诗分赠二十三首 其八 赠松盦同年,清末民国初,祝廷华,河间旧门第，嘉荫笏山荣。品格推三杰，才华擅两京。联辉五星聚，竞爽二难并。苍石诗成帙，佳哉得气清。
消寒五集曹远老命题拈得清字儗循旧例赋诗分赠二十三首 其九 赠塍粟表叔祖,清末民国初,祝廷华,又拜瑶华赐，消寒第五声。啸歌寻乐趣，樽酒叙前盟。祝嘏赓周颂，行吟类楚伧。灞桥风雪里，诗思比梅清。
消寒五集曹远老命题拈得清字儗循旧例赋诗分赠二十三首 其十 赠颖甫同年,清末民国初,祝廷华,海上身如寄，江干雪乍晴。高踪侔野鹤，壮气吸长鲸。客思王摩诘，文才陆士衡。梅花诗万首，心迹喜双清。
消寒五集曹远老命题拈得清字儗循旧例赋诗分赠二十三首 其十一 赠君敏先生,清末民国初,祝廷华,运甓今陶侃，题桥昔长卿。和声如奏雅，倾听似调笙。叠贲云霞制，惭同瓦缶鸣。羡君人格峻，白石古泉清。
消寒五集曹远老命题拈得清字儗循旧例赋诗分赠二十三首 其十二 赠雪昆先生,清末民国初,祝廷华,旧游嗟判襼，新雨快班荆。服古研儒术，横经老笔耕。缫丝抽乙乙，伐木响丁丁。最爱题诗处，梅香雪后清。
消寒五集曹远老命题拈得清字儗循旧例赋诗分赠二十三首 其十三 赠慰农老表弟,清末民国初,祝廷华,读君旅居集，佳句似阴铿。迟和惭余拙，多能莫汝争。辉光分太乙，芒角逼长庚。嘉植西园茂，松风拂几清。
消寒五集曹远老命题拈得清字儗循旧例赋诗分赠二十三首 其十四 赠怀甫先生,清末民国初,祝廷华,人材互消长，世事一棋枰。继往忧思切，开来愿望宏。交联三友乐，觞儗百壶倾。伫盼足音至，南薰满院清。
消寒五集曹远老命题拈得清字儗循旧例赋诗分赠二十三首 其十五 赠亦芬女士,清末民国初,祝廷华,报纸传鸿著，才名两耳盈。柔思侪道蕴，壮绩慕缇萦。庾岭梅姿艳，横塘柳眼明。暗香浮动处，花气入帘清。
消寒五集曹远老命题拈得清字儗循旧例赋诗分赠二十三首 其十六 赠季鸣表叔祖,清末民国初,祝廷华,儗古鲍明远，吟梅宋广平。骚坛推宿将，酒阵蓄奇兵。畴和九皋鹤，同调百啭莺。诗工书更胜，独得气之清。
消寒五集曹远老命题拈得清字儗循旧例赋诗分赠二十三首 其十七 赠侣笙同学,清末民国初,祝廷华,风雪劳驰骤，江山互送迎。咨嗟闻向笛，慷慨抚秦筝。蛮触哀同种，鸿嗷悯庶氓。感时频太息，诗思玉壶清。
消寒五集曹远老命题拈得清字儗循旧例赋诗分赠二十三首 其十八 赠子仰先生,清末民国初,祝廷华,淞沪留踪久，归来快北征。罗珍仓富有，积健器深闳。邀祝朋三寿，同浇酒一罂。鹧鸪声复作，入耳韵常清。
消寒五集曹远老命题拈得清字儗循旧例赋诗分赠二十三首 其十九 赠纶香先生,清末民国初,祝廷华,孤怀陶靖节，高咏谢宣城。儒行三才贯，诗篇七步成。品超翻落寞，交淡愈肫诚。宦海风驰久，依然两袖清。
消寒五集曹远老命题拈得清字儗循旧例赋诗分赠二十三首 其二十 赠夔若先生,清末民国初,祝廷华,小学精研久，雠书眼独明。心虚同竹素，颜晕似鲂赪。秩秩声容显，粼粼石骨呈。勤劳忘昼夜，摆脱万缘清。
消寒五集曹远老命题拈得清字儗循旧例赋诗分赠二十三首 其二十一 赠景侯表叔,清末民国初,祝廷华,围炉尝雪笋，燃炭炽山樱。春酿甘醇酒，园蔬嗜菜羹。敲金音琐碎，戛玉响琮琤。诗品如人品，寒梅一样清。
消寒五集曹远老命题拈得清字儗循旧例赋诗分赠二十三首 其二十二 结意,清末民国初,祝廷华,河朔朝闻警，平津夜戍营。将军空健饭，壮士枉长缨。烽火夷三省，流亡满四纮。吾侪都爱国，揽辔志澄清。
消寒五集曹远老命题拈得清字儗循旧例赋诗分赠二十三首 其二十三 结意之二,清末民国初,祝廷华,雪聚成苍璧，冰瑩胜白珩。山川同偃蹇，草木滞句萌。合有诗千首，还馀酒百盛。明朝交六九，日暖午风清。
消寒九集陶社诗人合庆八百岁公宴纪事十四首 其一,清末民国初,祝廷华,癸酉春正月，二十有二日。陶社萃同人，消寒第八集。河间两章君，珠联与璧合。一届知命年，大衍数不忒。一尚青春时，志学进而立。五秩与三旬，合之寿八十。公宴假消寒，琳琅赋佳什。酣嬉至淋漓，觞咏各自得。
消寒九集陶社诗人合庆八百岁公宴纪事十四首 其二,清末民国初,祝廷华,不佞好事者，未饮心已醉。既醉益欢然，乐事思求备。好花不常开，开时须作记。好月不常圆，圆时须快意。吾侪素心人，品学求纯粹。难得苔同岑，香草江干萃。行乐须及时，叮咛已再四。聚散恐不常，即席重提议。
消寒九集陶社诗人合庆八百岁公宴纪事十四首 其三,清末民国初,祝廷华,所议问何事，覼缕为直陈。一言以蔽之，气谊图常亲。家酿饫上客，园蔬乐嘉宾。但剪南亩韭，无取西湖莼。荷露贮碧筒，秫酒漉葛巾。色以素为贵，味以淡始醇。古有真率会，义亦取率真。愿我座上客，长作联欢人。
消寒九集陶社诗人合庆八百岁公宴纪事十四首 其四,清末民国初,祝廷华,客意颇赞成，余怀益欣然。乃取鼠须笔，乃伸鱼网笺。两席十四人，一一询华年。弧辰亦分纪，琐屑开长篇。诗人有生日，记述累百千。唐宋迄明清，搜采多名贤。累累古作者，先后相辉联。夐哉彼何人，名胡金石镌。
消寒九集陶社诗人合庆八百岁公宴纪事十四首 其五,清末民国初,祝廷华,天生德于予，畴无希古心。叔季亦唐虞，城市犹山林。无酒即学佛，无弦亦抚琴。非夷亦非惠，无古亦无今。何必入林密，何必入山深。因时展怀抱，触处开胸襟。或作辋川画，或为梁父吟。沧洲一片土，旷代谁知音。
消寒九集陶社诗人合庆八百岁公宴纪事十四首 其六,清末民国初,祝廷华,阒寂三百年，述作肩吾曹。扬风与扢雅，江上多诗豪。长者固耆硕，少者亦英髦。逵鸿息群翼，野鹤鸣九皋。煊染疾风雨，叱咤驱波涛。典丽拟汉魏，高古追风骚。赠缟必联纻，报李先投桃。时或飞羽觞，乐趣常陶陶。
消寒九集陶社诗人合庆八百岁公宴纪事十四首 其七,清末民国初,祝廷华,追想创始时，丙寅乃设社。朝政伤不纲，遗贤都在野。江上诸名流，奔轮扶大雅。小园集鸾凤，时见众仙下。或颀而长兮，有愿而秀者。杞梓与楩楠，众材集广厦。金锡暨铜铁，陶镕归大冶。荏苒几春秋，消寒与消夏。
消寒九集陶社诗人合庆八百岁公宴纪事十四首 其八,清末民国初,祝廷华,始焉气蓬勃，继焉兴萧瑟。蓦地起风波，音响遽沈寂。物故与生存，咨嗟惜离别。弹指四三年，作者人七八。其时我社中，千钧系一发。缅想道咸时，江上编钜集。书成未百年，一再遭兵燹。存亡系苞桑，商量付敧劂。
消寒九集陶社诗人合庆八百岁公宴纪事十四首 其九,清末民国初,祝廷华,顾此待刊书，全集四十册。工本需万金，集款匪千百。举鼎重万钧，全赖众擎力。胜友望如云，开筵召宾客。财才忧两难，即席呼将伯。座有彭城君，深交缔金石。三代感师恩，殷勤愿报答。勇哉谢东山，校雠负全责。
消寒九集陶社诗人合庆八百岁公宴纪事十四首 其十,清末民国初,祝廷华,集议既告成，冶盦儗凡例。设局当夏初，纪年辛未岁。夔若助校刊，孙宜掌会计。半价售全书，钜款出后裔。成书分后先，办事有次第。决策然后行，于事罔不济。讵至秋冬间，翰五忽长逝。失兹柱石人，茫茫更谁继。
消寒九集陶社诗人合庆八百岁公宴纪事十四首 其十一,清末民国初,祝廷华,然此关系多，中道胡能止。努力策进行，途穷尚未已。振臂复一呼，应者纷然起。下逮壬申冬，书成色然喜。乃作消寒会，酣畅乐舞艺。海市造蜃楼，荒唐古无比。上下千百年，可以作诗史。天佑我诗人，庞鸿锡繁祉。
消寒九集陶社诗人合庆八百岁公宴纪事十四首 其十二,清末民国初,祝廷华,河间两章君，社友既为寿。翌日复称觞，答礼未肯后。余怀若有思，忽觉双眉皱。检取昨开单，年岁细支配。数目整八百，遐龄讶天授。佳话出林泉，奇事惊宇宙。吾侪十四人，岂真得天厚。兹事供品题，奚止诗千首。
消寒九集陶社诗人合庆八百岁公宴纪事十四首 其十三,清末民国初,祝廷华,自古八百岁，夐绝推老彭。吾社果何修，而适与同庚。天寿固平格，乃若玉汝成。萍蓬既相合，俨似同根生。昔既设盟誓，今益融性情。联交贵真挚，久要非市名。遭际难强同，福寿莫与京。江山郁奇气，百世疑结晶。
消寒九集陶社诗人合庆八百岁公宴纪事十四首 其十四,清末民国初,祝廷华,南郭一隅地，济济聚德星。山环与水抱，钟毓实秀灵。庭除生紫芝，丘园长丹蓂。回首数年前，瑞应呈闲庭。事事足欢喜，朝朝斟醁醽。迩更得佳信，曹顾生宁馨。江上诗盈尺，觞咏曾未停。捧斝祝诸公，遐寿逾千龄。
年年赏菊旧话重提岁岁飞觞新吟不少勉循老例稍变体裁分赠高朋藉伸鄙意十一首 其二 赠吴老同学藜青,清末民国初,祝廷华,清绝倪高士，天生骨相癯。丹青寄幽怨，元白任揶揄。高揖动长慨，恬吟得古腴。殷勤托觞咏，聚散亦须臾。
年年赏菊旧话重提岁岁飞觞新吟不少勉循老例稍变体裁分赠高朋藉伸鄙意十一首 其三 赠曹老同年颖甫,清末民国初,祝廷华,幽怀寄绵邈，无古亦无今。长吉囊中锦，成连海上琴。几人能辨色，何处是知音。香草久岑寂，谁堪筮盍簪。
年年赏菊旧话重提岁岁飞觞新吟不少勉循老例稍变体裁分赠高朋藉伸鄙意十一首 其四 赠谢老姻兄冶盦,清末民国初,祝廷华,卅年劬述作，不朽此名山。只手鼍梁造，轻身鸟道还。大功成转瞬，多士笑开颜。匪直校雠苦，须知物力艰。
年年赏菊旧话重提岁岁飞觞新吟不少勉循老例稍变体裁分赠高朋藉伸鄙意十一首 其五 赠章老同年松盦,清末民国初,祝廷华,三绝驰芳誉，倾心二十年。清吟耽月露，奋笔走云烟。雅好英才聚，而无俗累牵。积诗盈几席，苍石又成编。
年年赏菊旧话重提岁岁飞觞新吟不少勉循老例稍变体裁分赠高朋藉伸鄙意十一首 其六 赠曹姻世丈纶香,清末民国初,祝廷华,昔年游宦日，医界姓名高。会我病魔扰，多君指顾劳。文章慕儒雅，胎息逼风骚。翊赞雠诗役，偷闲赠木桃。
年年赏菊旧话重提岁岁飞觞新吟不少勉循老例稍变体裁分赠高朋藉伸鄙意十一首 其七 赠章表叔祖塍粟,清末民国初,祝廷华,崇楼俯河上，闲寄百年身。白社联吟侣，黄堂佐绩人。笏山宝遗著，渤海富藏珍。齐鲁归来后，翛然共隐沦。
年年赏菊旧话重提岁岁飞觞新吟不少勉循老例稍变体裁分赠高朋藉伸鄙意十一首 其八 赠顾老世兄湘瑶,清末民国初,祝廷华,乃祖编诗苦，文孙嗜学甘。珍储寿梨枣，钜制冠东南。述德无遗憾，联欢作美谈。刊书犹未已，此去兴沈酣。
年年赏菊旧话重提岁岁飞觞新吟不少勉循老例稍变体裁分赠高朋藉伸鄙意十一首 其九 赠钱老世兄夔若,清末民国初,祝廷华,趋庭饫诗礼，举动法先民。助我成宏愿，延君作上宾。龙蛇经祸患，鱼豕耐艰辛。最是钦迟处，濡毫更轶伦。
年年赏菊旧话重提岁岁飞觞新吟不少勉循老例稍变体裁分赠高朋藉伸鄙意十一首 其十 赠陈表叔景侯,清末民国初,祝廷华,故侯遗泽远，兰畹挺芳枝。早具胜流格，兼工幼妇辞。大巫擅绝艺，小阮弄清姿。少长兰亭叙，飞觞正及时。
年年赏菊旧话重提岁岁飞觞新吟不少勉循老例稍变体裁分赠高朋藉伸鄙意十一首 其十一 赠章姻世弟孙宜,清末民国初,祝廷华,论年君最少，志量独宽舒。汲汲光先绪，孜孜读父书。江山同啸傲，风雨共居诸。努力崇明德，吾侪愧不如。
陈石遗先生于十月十五日冒风雨乘汽车来江余在后园愚山下守候，得句奉赠,清末民国初,祝廷华,天鍊诗人骨，吟躬健且顽。云烟驰道路，风雨看江山。旧侣欢联袂，新知笑破颜。憾余重病足，来轸未追攀。
欢迎陈石遗先生二首 其一,清末民国初,祝廷华,贯耳鸿名遍九区，望风怀想十年逾。栖皇半世此诗教，寥落千秋几钜儒。文字因缘忘少长，渔樵踪迹满江湖。小园篱菊迟关放，为迓高贤供宴娱。
欢迎陈石遗先生二首 其二,清末民国初,祝廷华,山耸君黄气壮哉，尽多名宿此间来。江天浩渺登临地，今古纷纶著作才。无限景行甘执御，何缘晤对与衔杯。他年野史留佳话，陶社诗人忝共陪。
次韵和石遗老人食河豚诗二首 其一,清末民国初,祝廷华,思接光尘瞬十年，公诗展读爇龙涎。江鲜风味邀欣赏，即席留题惊四筵。
次韵和石遗老人食河豚诗二首 其二,清末民国初,祝廷华,陶社刊诗匪钓名，序文弁首鬼神惊。发挥义蕴穷原委，寿世鸿篇匹论衡。
次韵和石遗老人春分后一日莅怡园诗一首,清末民国初,祝廷华,安车下莅满园春，遗老丰姿似颍滨。七十八龄犹健步，名贤风骨自嶙峋。
次韵和石遗老人赠八百遐龄长句一首,清末民国初,祝廷华,知人论世叹茫茫，诗格如公逼汉唐。山谷书工今北宋，元龙气壮古南强。五臣十乱数相合，万岁千秋誉孔长。天假良缘增一老，吾侪依附姓名彰。
次韵和汤伯迟先生赠八百遐龄长句一首,清末民国初,祝廷华,下走诗坛分一席，联吟过半白头人。义熙经历情怀合，衡泌逍遥杖履春。爱说风流非学晋，屡惊烽火甚燔秦。纪年巧合篯铿寿，敢冀长生步后尘。
陈石遗先生赠诗申谢四首 其一,清末民国初,祝廷华,迢迢双鲤至，一字一珠玑。当代斫轮手，如椽大笔挥。苔岑欣作合，兰芷挹芳菲。薰沐拜琼赐，荣逾衣锦衣。
陈石遗先生赠诗申谢四首 其二,清末民国初,祝廷华,前度云车疾，当时驿路寒。荒江迓高躅，大海障狂澜。哲匠品严峻，经师气郁蟠。光和惊骨立，岁月百年宽。
陈石遗先生赠诗申谢四首 其三,清末民国初,祝廷华,时流竞新说，吾道病衰微。吐属不风雅，文章无是非。广陵悲响绝，流水叹知希。吊古伤今处，豪情慕浴沂。
陈石遗先生赠诗申谢四首 其四,清末民国初,祝廷华,著集成渊海，瞻颜识斗山。薰风荣草木，紫气壮江关。觌面诗为贽，联欢发尽斑。留春苦无计，太息送春还。
次韵再和章君慰农七律四首 其一,清末民国初,祝廷华,瀛海风云几变更，小园依旧缔鸥盟。授时吾党仍行夏，好古尼山窃比彭。君补新吟弭缺憾，我叨盛宴感豪情。者番十四人全到，八百遐龄取数盈。
次韵再和章君慰农七律四首 其二,清末民国初,祝廷华,坐花醉月又飞觞，颁到鸿篇债未偿。酒兴不因多病减，吟怀欲比谪仙狂。华筵餔啜德同饱，佳什推敲味愈长。行乐及时真解事，昔年经历莫思量。
次韵再和章君慰农七律四首 其三,清末民国初,祝廷华,君诗掷地作金声，自昔才华冠众英。集著西园人頫首，樽开北海客知名。爱看山水无虚日，等共渔樵老此生。最喜春光明媚里，同来柳陌听新莺。
次韵再和章君慰农七律四首 其四,清末民国初,祝廷华,西望刘茔作比邻，湖山虽小四时春。献酬欢洽迭为主，蛮触纷呶孰秉钧。会集耆英诗作史，胸罗万卷笔通神。罔陵山阜祈黄耇，伫俟河清拜北辰。
癸酉九秋下浣菊宴赠诗十四首 其二 赠刘局长汉桢,清末民国初,祝廷华,武略兼文艺，公馀夜赋诗。淩云才倜傥，垂露笔权奇。信有同仇志，能书绝妙辞。大人占虎变，会看遇明时。
癸酉九秋下浣菊宴赠诗十四首 其三 赠刘科长中砥,清末民国初,祝廷华,泥涂藏太璞，寰海著雄文。好鸟乍相识，元音久未闻。英年曾出塞，奇气欲凌云。万里乘槎客，飘然思不群。
癸酉九秋下浣菊宴赠诗十四首 其四 赠王科长惊寤,清末民国初,祝廷华,仕隐两无望，蹉跎首自搔。阅人能识相，爱我屡挥毫。枌社联吟久，蓬庐枉顾劳。九秋篱菊绽，相约醉醇醪。
癸酉九秋下浣菊宴赠诗十四首 其五 赠张科长镜因,清末民国初,祝廷华,平子瑰奇士，何缘快识荆。不图莲幕客，都是艺林英。山泽鱼龙气，江天鸥鹭情。大名心契久，朗鉴月同明。
癸酉九秋下浣菊宴赠诗十四首 其六 赠章同年表叔祖松盦,清末民国初,祝廷华,诗情兼画意，镇日写高怀。秀茁笏山第，花明苍石斋。图书工位置，琴剑巧安排。闻子健腰脚，登临愿与偕。
癸酉九秋下浣菊宴赠诗十四首 其七 赠谢总校冶盦,清末民国初,祝廷华,闽赣归来后，频年止壮游。论交金石契，博爱古今搜。联咏寒兼夏，雠书春复秋。相期同砥砺，梨枣冠南州。
癸酉九秋下浣菊宴赠诗十四首 其八 赠曹同年老表叔颖甫,清末民国初,祝廷华,斯文痛将丧，大雅赖扶轮。道义风怀古，交游气谊真。修容梅比瘦，毓秀竹同新。花好还来否，迟君到小春。
癸酉九秋下浣菊宴赠诗十四首 其九 赠曹姻世丈纶香,清末民国初,祝廷华,诗书罗满腹，馀事及岐黄。精义素灵阐，真源儒释详。仓储漱芳润，囊锦灿光芒。七步才思富，骚坛孰敢当。
癸酉九秋下浣菊宴赠诗十四首 其十 赠钱老世兄夔若,清末民国初,祝廷华,校书如扫叶，日日战秋风。辛苦经寒暑，精诚贯始终。此中有真乐，谁与共肤功。吾党多耆硕，贤劳合让公。
癸酉九秋下浣菊宴赠诗十四首 其十一 赠周姻世长雪昆,清末民国初,祝廷华,江上新诗友，城西老布衣。订交能略分，共话每投机。品隽情尤介，文豪笔欲飞。濂溪遗泽远，道学懔尼微。
癸酉九秋下浣菊宴赠诗十四首 其十二 赠徐老世兄再思,清末民国初,祝廷华,江山寻旧话，泉石缔新盟。世变苦难问，予心滋不平。怆怀狮未醒，矫首鹤长鸣。铁板唱东去，咨嗟无限情。
癸酉九秋下浣菊宴赠诗十四首 其十三 赠陈表叔祖季鸣,清末民国初,祝廷华,江上推华族，簪缨世泽长。传家留翰墨，名世有文章。书法穷周籀，诗歌迈李唐。淞滨羁绊久，屈指几星霜。
癸酉九秋下浣菊宴赠诗十四首 其十四 结意,清末民国初,祝廷华,菊宴年年事，陶庐十度秋。故人叹寥落，今雨喜绸缪。斟酒同欣赏，联吟互唱酬。此花称寿客，祝福愿添筹。
唐君侣笙偕锡友杨映潭先生昌源张子惠先生文藻许彝定先生国凤徐渭臣先生用锡莅江看菊下榻怡园诗以美之,清末民国初,祝廷华,君自龙山逐电来，同游尽是不凡才。宏农齿长姿容秀，京兆眉舒笑眼开。太岳世家遗泽远，玉台新史锦云裁。果然不负东篱约，斟酒花前杖履陪。
赠杨君映潭,清末民国初,祝廷华,四十年来事变奇，岁寒松柏證心期。有无鼋渚题诗兴，记否龙门唱保时。春梦已如狮睡醒，秋香正待蟹螯持。与君谊忝同门雅，况是山萝附兔丝。
赠张君子惠,清末民国初,祝廷华,承语当年共采芹，秀才味永齿犹芬。惟聋与瞆谁怜我，强记多闻合让君。健说著书忘岁月，感怀锁院冷风云。墓门宿草悲高士，太息登龙冠一军。
赠许君彝定,清末民国初,祝廷华,六书义蕴阐精微，艳说传家大笔挥。稽古遥遥两祭酒，点头赫赫一朱衣。雪泥鸿集应留迹，江涘鸥闻共识机。凤翥丹山真国士，无双叔重是耶非。
谢侯戢盦先生学愈赠环溪草堂诗集,清末民国初,祝廷华,觉罗王气久销沈，犹抱忠君爱国忱。手挽颓纲绵坠绪，力扶大雅振元音。生来白也诗无敌，老去微之泪满襟。读罢明公草堂集，侧身天地感余心。
次韵和张君镜因赠诗二首 其一,清末民国初,祝廷华,除却嘉宾至，无求日掩门。自誇腰尚健，敢说齿居尊。励节花栽菊，忘忧草树萱。劳君枉文驾，携手莅荒园。
次韵和张君镜因赠诗二首 其二,清末民国初,祝廷华,湖海多佳士，江干聚德星。地堪千日醉，山作四围屏。我愧陶襟淡，君垂阮眼青。盥吟嘉藻后，齿颊有馀馨。
挽章君巩瓯四首 其一,清末民国初,祝廷华,枌社联吟瞬有年，君诗渊雅迈群贤。盱衡治乱如悬鉴，出入庄骚胜选钱。璀璨江毫花滟滟，清华边笥腹便便。惊心几度消寒后，紫府修文召谪仙。
挽章君巩瓯四首 其二,清末民国初,祝廷华,昔年负笈喜同门，先后抡元感郡尊。窃愧樗材随大雅，最伤墨稼剩文孙。心传北海师承正，手泽东山续选存。玉友金昆重聚首，江干诗史细评论。
挽章君巩瓯四首 其三,清末民国初,祝廷华,三字当年狱铸成，不堪回首祗吞声。散沙莫合难申辩，孤掌徒擎憾未鸣。碧海沈冤抱长恨，白头赍志了馀生。桑榆迟暮精神惫，况复羁愁两地萦。
挽章君巩瓯四首 其四,清末民国初,祝廷华,仓皇祸作走苏台，太息罗浮梦不回。邓尉寻芳亲故少，吴门啼血子规哀。故园秋冷谁相慰，逆旅魂归自去来。离索频年尘事幻，一经追忆一心摧。
次韵和松盦同年菊宴五首 其一,清末民国初,祝廷华,白社几诗友，看花年复年。杖游风雅地，觞咏雨馀天。大厦笏山复，嘉宾苍石延。东篱有佳色，讵解媚时贤。
次韵和松盦同年菊宴五首 其二,清末民国初,祝廷华,韶华才一瞥，两鬓已添霜。曾与归耕彦，同登选佛场。师陶空望古，学孔未升堂。梵行沈潜久，无端又老庄。
次韵和松盦同年菊宴五首 其三,清末民国初,祝廷华,三绝钦师郑，诗尤点缀工。君才侔哲匠，我智效愚公。岁月更新历，觚棱望故宫。入林常把臂，感慨自应同。
次韵和松盦同年菊宴五首 其四,清末民国初,祝廷华,佳节交重九，疏篱日几回。江山绚秋色，风雨愿追陪。空有爱花癖，曾无辨种才。屐痕遍三径，朝夕印莓苔。
次韵和松盦同年菊宴五首 其五,清末民国初,祝廷华,昨夜新霜染，江枫叶渐丹。苍黄邻碧沼，红紫傍朱栏。良友开樽待，名花带笑看。落英阶下满，尽许晚来餐。
为吴君藜青书扇戏题长歌一篇并约赏菊,清末民国初,祝廷华,故人昨自吴门来，江山晴朗欢颜开。故人之来何所事，吁嗟噫嘻为戚死。死者已矣生何堪，故人当食忘肥甘。我心匪石亦尔尔，况共师承言在耳。铸成大错朋旧惊，纵谈往事殊不平。幸哉天日已重见，掀髯笑识春风面。东篱秋菊正发花，云霞璀璨纷奇葩。本来折简已相约，既见君子尤欢洽。矧复惠我琼瑶词，所求乎友君先施。展诵再三手不释，玉润珠圆倍心折。江郎天予生花笔，摹写钟王更精绝。携入花房藏案头，宝光夜夺珊瑚钩。君来赏花未悦目，我先赏诗饱眼福。有诗无花诗固佳，有花得诗兴益赊。月之五日日卓午，欢迓高朋过花圃。一年一度乐应时，君既遄归其勿辞。君言小阮约已诺，届时到否君毋速。余谓君抱梅花骨，得毋看菊嫌萧瑟。是以萧斋片刻娱，叮咛至再犹踟蹰。今裁尺素通殷勤，愿整甲胄迎参军。先生爱梅我爱菊，请豁吟眸一寓目。
次赏菊韵藜青四首 其一,清末民国初,祝廷华,画梅无数不知年，此老胸中锦绣填。笔底霏英散香雪，毫端垂露化云烟。湖山寄傲今何逊，民物忘情古葛天。窃喜琼瑶持赠我，一肩风月昨言旋。
次赏菊韵藜青四首 其二,清末民国初,祝廷华,我亦江干一幸民，春耕秋穫老吾身。园分曹玑多馀地，墓认刘伶作比邻。种树十年才得果，归田卅载岂无因。柴桑风尚知难似，也算羲皇以上人。
次赏菊韵藜青四首 其三,清末民国初,祝廷华,者番时值小阳春，社有耆英儗渭滨。百卉骈罗尊寿客，一堂跄济聚诗人。吟秋兴好皆知己，漉酒风高正及辰。世界仙源何处是，且谈风月不谈秦。
次赏菊韵藜青四首 其四,清末民国初,祝廷华,异地秋风动远思，故人归里倍钦迟。坐多姹紫嫣红色，花挺凌霜傲雪枝。未醉东篱陶令酒，且赓北苑董翁诗。偶撄微疾知无恙，如许寒英盍再窥。
次韵和庄君翔声近作四首 其一,清末民国初,祝廷华,捧读华笺感慨多，惜阴犹自悔蹉跎。经年厄运随缘度，何日荒斋载酒过。劫后青毡仍恋旧，兴来白雪自成歌。如君才调堪惊世，何取衰朝甲乙科。
次韵和庄君翔声近作四首 其二,清末民国初,祝廷华,能澈菩提物外情，不须遗世学逃名。乐天自有无穷趣，当代谁怜太瘦生。眼看大千真苦恼，心通半偈即矜平。此身未受贪嗔误，糊口何妨藉笔耕。
次韵和庄君翔声近作四首 其三,清末民国初,祝廷华,旅行莫愠路无粮，到处为家不用忙。拾得有缘终證果，维摩却病岂无方。蕨薇适口始泉石，松菊同心傲雪霜。笑我不如君远甚，无才祗自课农桑。
次韵和庄君翔声近作四首 其四,清末民国初,祝廷华,匡时谁是栋梁材，济变乘机策救灾。率土惊心屯戍卒，何人赤手治污莱。不堪万骨枯烽火，最苦群生祗妇孩。旧地重游君痛否，诗成憾未把书裁。
和曹颖甫同年春草四首用王渔洋秋柳韵四首 其一,清末民国初,祝廷华,才将香雪沁诗魂，又看蘼芜绿到门。苒苒乍匀新黛色，离离全没旧烧痕。杏花著雨黏芳径，杨柳笼烟罩别村。独有咸阳原上客，满怀幽怨未堪论。
和曹颖甫同年春草四首用王渔洋秋柳韵四首 其二,清末民国初,祝廷华,寒消九九已无霜，春色迷离遍野塘。陌上空青衬裙屐，窗前浓绿映巾箱。行吟草泽悲三楚，游目兰亭畅二王。犹记马蹄声得得，不堪回首左春坊。
和曹颖甫同年春草四首用王渔洋秋柳韵四首 其三,清末民国初,祝廷华,落红满地糁苔衣，色乱青袍是也非。故国尘昏春寂寞，王孙归滞梦依稀。醉眠骚客马犹恋，轻碾香车蝶乱飞。愿约使君寒食后，竹林重与叙睽违。
和曹颖甫同年春草四首用王渔洋秋柳韵四首 其四,清末民国初,祝廷华,断肠题句有谁怜，杜宇声声和晓烟。血染柔茵云漠漠，骨枯平陆恨绵绵。难乾陌洒铜驼泪，又到郊驰铁骑年。一样萋萋供幽赏，澄江差胜沪江边。
百花生日次房得孙赋此志喜二首 其一,清末民国初,祝廷华,日暖风和二月春，添丁巧值百花辰。养萱堂北老逾茂，种竹斋南新有筠。果应兰征占得子，敢誇岳降说生申。十年未协熊罴梦，藉此呱呱慰老人。
百花生日次房得孙赋此志喜二首 其二,清末民国初,祝廷华,吾家七世始分支，似续艰难强护持。累叶单传存硕果，两房六子茂孙枝。埙篪雅奏空相应，耄耋衰亲乐可知。乍听啼声清且亮，新雏饶有出群姿。
叠花朝韵赠冶盦二首 其一,清末民国初,祝廷华,黎枣勤劬又一春，偷闲觞咏百花辰。蒐罗珍比珊瑚网，蓬勃机如竹箭筠。并世贤豪几知己，遗书刊布敢重申。邑中文献劳君辑，信是扶轮大雅人。
叠花朝韵赠冶盦二首 其二,清末民国初,祝廷华,黑夜登舟力不支，坠江诗卷手犹持。浪花扑面擎双箧，棣萼牵衣混一枝。到此将贻文字祸，临危先有鬼神知。余家产阨同无恙，料具冲寒老柏姿。
次韵和王君梦僧赠诗并酬枉顾之惠,清末民国初,祝廷华,前尘回首细评论，憔悴行吟泪有痕。夏屋未偿修士愿，春江犹滞美人魂。天涯沦落鲜知己，日暮商量返故园。何幸足音逮空谷，素心人遽枉蓬门。
次韵再和王君梦僧感时,清末民国初,祝廷华,放眼环瀛扰扰中，纷争蛮触等沙虫。挥戈孰具回天力，击楫思乘破浪风。帷幄运筹虚想像，砚田生活老英雄。黄金市骏迟遭际，莫道人间富贵空。
次韵和松盦,清末民国初,祝廷华,花径小桥低，方塘柳色迷。恋香蝴蝶梦，穿树鹧鸪啼。地僻无人导，君来憾我睽。敝园劳枉驾，佳什更留题。
题薛赓笙夫妇合欢小影六首 其一,清末民国初,祝廷华,梧桐庭院夜沈沈，綵袖轻寒罢绣针。夫婿晚餐歌醉饱，未应闲散听秋砧。
题薛赓笙夫妇合欢小影六首 其二,清末民国初,祝廷华,玉箫吹复整云鬟，帘捲湘纹月一弯。电炬长明更鼓动，梅魂鹤梦两幽闲。
题薛赓笙夫妇合欢小影六首 其三,清末民国初,祝廷华,萧郎文史爱参观，宝鼎常防兽炭寒。珍重龙涎好安息，薰肌辟恶胜芳兰。
题薛赓笙夫妇合欢小影六首 其四,清末民国初,祝廷华,温柔情性易疏慵，为听书声兴转浓。一缕轻烟袅文篆，个中乐趣寄吴侬。
题薛赓笙夫妇合欢小影六首 其五,清末民国初,祝廷华,红娇紫腻两鸳鸯，夜静风温满院香。织指撩衣时整理，殷勤伴读意深长。
题薛赓笙夫妇合欢小影六首 其六,清末民国初,祝廷华,不贪一刻值千金，胜赋关雎鼓瑟琴。如此深情谁画出，苏台名宿两知音。
哭许颂慈先生绝句二十首 其一,清末民国初,祝廷华,年年作重九，岁岁登愚山。胡今一凭眺，我泪先潸潸。
哭许颂慈先生绝句二十首 其二,清末民国初,祝廷华,咨嗟半月前，公尚莅陶社。胡祸不旋踵，二竖忽为虐。
哭许颂慈先生绝句二十首 其三,清末民国初,祝廷华,渡江赏中秋，兴到甘跋涉。水榭乐忘机，醉吟掬明月。
哭许颂慈先生绝句二十首 其四,清末民国初,祝廷华,江上刊诗钞，公亦日于役。同雠鱼豕讹，箨扫无遗迹。
哭许颂慈先生绝句二十首 其五,清末民国初,祝廷华,侧身抱遗文，坦步循古道。诲人老不倦，孜孜勿辞耄。
哭许颂慈先生绝句二十首 其六,清末民国初,祝廷华,入泮重采芹，九老存八士。王去陈继之，公胡又不起。
哭许颂慈先生绝句二十首 其七,清末民国初,祝廷华,桥门摄影时，仪态何恂恂。矍铄古黄发，乡饮推大宾。
哭许颂慈先生绝句二十首 其八,清末民国初,祝廷华,吁嗟此旷典，千载偶得之。泮水不再春，思公无已时。
哭许颂慈先生绝句二十首 其九,清末民国初,祝廷华,徒步出东郭，病甚乃辍讲。南漍一瓣香，寂寞文昌巷。
哭许颂慈先生绝句二十首 其十,清末民国初,祝廷华,世界几沧桑，慷慨谈时事。周道多荆榛，毋宁瞑不视。
哭许颂慈先生绝句二十首 其十一,清末民国初,祝廷华,光阴迅石火，人生本如寄。不图旬日闲，汍澜挥老泪。
哭许颂慈先生绝句二十首 其十二,清末民国初,祝廷华,往事渺如烟，登堂增百感。江上几诗人，零落气为短。
哭许颂慈先生绝句二十首 其十三,清末民国初,祝廷华,云行去不归，水流逝不返。最伤七五龄，未了向平债。
哭许颂慈先生绝句二十首 其十四,清末民国初,祝廷华,数载相周旋，情长比师弟。哀雁听声声，肠断西风里。
哭许颂慈先生绝句二十首 其十五,清末民国初,祝廷华,赏菊已届时，吾侪必宴叙。而今诗社中，又失联吟侣。
哭许颂慈先生绝句二十首 其十六,清末民国初,祝廷华,诗人穷于诗，自古有先例。必穷诗乃工，既工死可矣。
哭许颂慈先生绝句二十首 其十七,清末民国初,祝廷华,嗟哉古诗人，大半以诗死。知公未死时，也曾先祭此。
哭许颂慈先生绝句二十首 其十八,清末民国初,祝廷华,苦思呕出心，何必李长吉。公尚非其伦，然亦此中一。
哭许颂慈先生绝句二十首 其十九,清末民国初,祝廷华,一编评月轩，高才吐珠玉。闻公诗尚多，黎枣谁赓续。
哭许颂慈先生绝句二十首 其二十,清末民国初,祝廷华,我无以慰公，公诗儗刊订。然公必佑我，速愈维摩病。
追和翁师志吾庚申旧作敬步原韵二首 其一,清末民国初,祝廷华,廿载流光海水东，尚疑丹鼎九回中。本来明镜无尘翳，浪说唐花借火烘。扰扰都堂迷列鹄，盈盈河汉隔飞虹。苏才窃比吾何敢，门下今知属醉翁。
追和翁师志吾庚申旧作敬步原韵二首 其二,清末民国初,祝廷华,锁院抡才久不行，异朝犹有未忘情。武陵源上逢前导，天竺岩前恍隔生。惭比连城终反赵，愿为立雪更依程。白头师弟新赓唱，从此诗坛得主盟。
癸酉九秋得翁师赐函提及前事，再次前韵寄呈师座二首 其一,清末民国初,祝廷华,暮云春树大江东，通德门高想像中。野服自怜粗缊敝，朝衣犹忆御炉烘。孑黎愧见冲天鹤，下殿惊同贯日虹。白发苍颜愚弟子，君黄山麓一樵翁。
癸酉九秋得翁师赐函提及前事，再次前韵寄呈师座二首 其二,清末民国初,祝廷华,欲前人却不成行，无限瞻依仰望情。双塔当年寻胜迹，一樽何日话平生。有幸识拔千人俊，自阻飞腾万里程。愿覆乔阴庇衰朽，也随同證岁寒盟。
次韵再和翁师志吾近作二首 其一,清末民国初,祝廷华,闭门常作老书生，闲与农夫话雨晴。二月曾游灵隐寺，十年不到阖闾城。情长梦里怀琴剑，学富胸中聚甲兵。儗与吾师刊大集，洛阳有纸定风行。
次韵再和翁师志吾近作二首 其二,清末民国初,祝廷华,渔樵循分寄馀生，日共闲鸥弄晚晴。卖字惭非王内史，校书幸赖谢宣城。名山珍重期存古，江海沈沦误养兵。太息民穷财尽日，消愁惟有醉歌行。
挽徐君逢吉四首 其一,清末民国初,祝廷华,南州高士旧门风，萝茑姻缘一梦中。六四寄甥嗟耄老，八三迈母赖帡幪。故家乔木云烟冷，世界沧桑感慨同。太息名流复千古，不堪重唱大江东。
挽徐君逢吉四首 其二,清末民国初,祝廷华,开封南渡梧塍里，刘墅分居近百年。祖德崇高惟笃行，孙枝彬蔚足称贤。才长学问益求是，额广仪容更肃然。腾茂蜚英希望富，一衿青后誉光前。
挽徐君逢吉四首 其三,清末民国初,祝廷华,鹗荐秋闱盼得名，分香蟾窟阻前程。青云有路刘蕡踬，碧海无槎博望惊。别具匠心攻实学，亿而屡中致奇赢。农林畜牧专精后，味胜图书拥百城。
挽徐君逢吉四首 其四,清末民国初,祝廷华,日谋公益俗缘多，掌失明珠累抱疴。子产宏猷著东里，卜商痛史纪西河。湖山灵秀供幽赏，身世悲欢付浩歌。离垢频年乍成主，挽诗题罢泪滂沱。
次韵和周君雪昆生日诗二首 其一,清末民国初,祝廷华,明年周甲今先祝，介祉升堂捧巨觥。蓂荚书祥开寿寓，芙蓉纪盛满江城。怆怀世变增观感，蒿目时艰想太平。昨岁消寒期已近，与君尊酒叙前盟。
次韵和周君雪昆生日诗二首 其二,清末民国初,祝廷华,十月阳春尚未过，宾朋欢宴畅如何。岁寒益润乔松色，心寂难翻古井波。三不名斋尤悔寡，九如祝嘏颂声多。芝兰玉树亭亭立，会看莱衣奏雅歌。
次韵和翁师志吾韦斋宅中枫树歌,清末民国初,祝廷华,吾师昔植甘棠树，民感深恩同雨露。巍然百尺垂荫远，勿剪勿伐勤爱护。有吏如此真循良，冀马群空乃不顾。一朝伯乐南方来，重睹青天拨云雾。不独奇采生红莲，江山亦可多题句。幽兰秀发九畹香，勿教风雨将花妒。骚雅能扶文化衰，美人勿令伤迟暮。况谈经术论文章，举世谁为曾子固。我爇心香一瓣求，少双寡二畴参互。若图文治需人才，当舍髦士求艺圃。莫嫌竹杖与芒鞋，在野名流病寒素。莫穷杜库与曹仓，文籍先生难学步。陶潜栗里人物志，马缟中华古今注。仕优则学期专精，未肯韶光等闲度。朅来诗稿闻自钞，坐对金乌与玉兔。愿为吾师寿枣黎，见者知必生爱慕。儗俟锢疾得少瘳，晋省展谒一小住。逆知大集珍璠玙，累累珠玉纷无数。拙刊诸集亲持呈，藉作师生谈掌故。旧地重游属望奢，依依魂梦侍杖履。会看重到万全楼，痛饮平原慰侨寓。
次韵和吴中芳蘅孙六十述怀二首 其一,清末民国初,祝廷华,翘首长庚夜有光，众星错落影迷茫。身兼百岁期颐福，名满三吴翰墨场。书带草香春共永，火榴花艳日初长。华龄六秩精神健，矍铄诗翁届仗乡。
次韵和吴中芳蘅孙六十述怀二首 其二,清末民国初,祝廷华,年来盛倡新文化，愤甚君苗笔砚焚。旧学如君钦邃密，好诗惠我喜缤纷。引觞斟满多佳趣，味道知腴饫古芬。介弟殷勤示珍著，愧无一面祗瞻云。
题尹君天民双虎侯图,清末民国初,祝廷华,尹子绘此图，双猴兼两虎。壮志封侯王，下笔见抱负。闻子绮岁时，学问多颖悟。时势造英雄，弃文乃尚武。军校既卒业，奋身入行伍。转辗十馀年，朝暮闻鼙鼓。帷幄精运筹，军书理旁午。从公有馀闲，绢素罗幕府。状物辄神似，鸿名震江浒。朅来动豪兴，敝园承枉顾。相约绘虎图，扬威镇园圃。用志既专壹，精神勿旁骛。笔法日精研，窠臼脱陈腐。图成悬壁间，神工与鬼斧。两虎下山坡，双猴遁高树。乔松几百年，盘错龙鳞古。苍苍薜荔垂，郁郁风云护。审视虎全身，用意各分部。睛须皮骨间，分寸疑有谱。尾爪亦权奇，百兽不敢侮。神到秋毫颠，劲力足相辅。凝望宛如生，见者辄鼓舞。升木两神猱，高踞防跋扈。怒视莫奈何，一仰与一俯。用笔得神助，匪人可学步。其他各点缀，不惮良工苦。空谷发幽花，远山飞瀑布。老木饱风霜，叠巘迷云雾。巨帙纵盈丈，椽笔执若弣。挥洒顷刻间，神光照堂庑。如观荆门图，万壑群山赴。此艺与此才，令人生恐怖。摹儗固人事，敏捷关天赋。绝非剽窃家，蹈常与袭故。人固叹观止，我亦匪涂附。题句志良缘，字字出肺腑。
要塞司令谢洁群先生慕韩四旬华诞，诗以祝之八首 其一,清末民国初,祝廷华,辟社迎宾赋大风，将军下马气如虹。长江要塞安危责，天以全权畀我公。
要塞司令谢洁群先生慕韩四旬华诞，诗以祝之八首 其二,清末民国初,祝廷华,中原烽火未全消，壮士横戈听斗刁。谁抱澄清天下志，扫除海雾靖江潮。
要塞司令谢洁群先生慕韩四旬华诞，诗以祝之八首 其三,清末民国初,祝廷华,八年坐镇景肤功，去后澄民洗劫空。能固国防安兆姓，艮山而外几英雄。
要塞司令谢洁群先生慕韩四旬华诞，诗以祝之八首 其四,清末民国初,祝廷华,将军智勇本天生，万里纵横冀力争。屈靳鲲鹏高远志，岩疆镇守待蜚声。
要塞司令谢洁群先生慕韩四旬华诞，诗以祝之八首 其五,清末民国初,祝廷华,白雪声高属武臣，黄鹂语妙胜文人。满腔诗意频挥洒，江上留题马上身。
要塞司令谢洁群先生慕韩四旬华诞，诗以祝之八首 其六,清末民国初,祝廷华,戎幕随员气浩然，传神突过李龙眠。能书能画能诗酒，尤羡长才出少年。
要塞司令谢洁群先生慕韩四旬华诞，诗以祝之八首 其七,清末民国初,祝廷华,卫霍登坛壮一军，文韬武略策殊勋。桑弧蓬矢崧辰届，戏学巴吟一献芹。
要塞司令谢洁群先生慕韩四旬华诞，诗以祝之八首 其八,清末民国初,祝廷华,江干风雅赖扶轮，云梦钟灵笔有神。酒绿花红时卓午，敢斟佳酿祝长春。
公安局长刘干甫先生汉桢四十初度，赋诗侑觞八首 其一,清末民国初,祝廷华,两湖南北寿星明，四十同庚享令名。一镇岩疆一城市，都来白社会群英。
公安局长刘干甫先生汉桢四十初度，赋诗侑觞八首 其二,清末民国初,祝廷华,幕宾品学轶群伦，佐治多才庆得人。帷幄运筹胥当意，吾侪长作太平民。
公安局长刘干甫先生汉桢四十初度，赋诗侑觞八首 其三,清末民国初,祝廷华,好风习习到池亭，柳色波光一样青。为制香醪介眉寿，主宾欢洽早忘形。
公安局长刘干甫先生汉桢四十初度，赋诗侑觞八首 其四,清末民国初,祝廷华,酒酣兴到气难平，诗律纵横老步兵。旦暮风云起江上，为霖为雨慰苍生。
公安局长刘干甫先生汉桢四十初度，赋诗侑觞八首 其五,清末民国初,祝廷华,汉水方城忆旧游，澧兰沅芷證灵修。书生戎马奔驰久，羡有骚情到处留。
公安局长刘干甫先生汉桢四十初度，赋诗侑觞八首 其六,清末民国初,祝廷华,捧觞疾饮似衔枚，顷刻狂斟近百杯。战胜高阳曳兵走，酒徒亲见玉山颓。
公安局长刘干甫先生汉桢四十初度，赋诗侑觞八首 其七,清末民国初,祝廷华,谢傅东游惬素心，使君前度亦情深。杜陵诗酒豪襟外，时与诸贤憩竹林。
公安局长刘干甫先生汉桢四十初度，赋诗侑觞八首 其八,清末民国初,祝廷华,闻说灵椿荫满庭，太翁八秩享遐龄。会当再进熙春酒，同拜华堂醉醁醽。
旧历五月廿四夜梦中得句,清末民国初,祝廷华,高树斜阳送客舟，轻烟荡入故家楼。分明一幅辋川画，山雨才过野雾收。
醒后追忆,清末民国初,祝廷华,梦中得句事希奇，醒后追思足解颐。十载耽吟无进步，转从幻境识天倪。
陶社欢迎章砚芳先生驻社编书歌,清末民国初,祝廷华,吾侪结社愚山旁，十年觞咏兴飞扬。努力风雅兼文章，抗志前哲搜遗芳。东山文史富曹仓，胸罗掌故考据详。南园襄校扫叶忙，永朝永夕心徬徨。诗钞刊竣发储藏，补编文字垂光芒。丛书搜采穷混茫，不遗片羽閟吉光。继以遗书征各方，网罗珍秘搜岩廊。先哲文字光燄长，几历劫火经风霜。私家珍弆犹琳琅，汇利奚啻百宝箱。兹事兴趣我欲狂，礼聘耆硕为赞襄。宏农名宿古南疆，名山著述盈缥缃。先生累世家江乡，龙砂十里时徜徉。摛文掞藻金石锵，有若丹凤千仞翔。乃祖崛起山之阳，史馆儤直瞻堂皇。久依日月肃拜飏，策名筮仕书贤良。儿曹黉序同趋跄，食蘋绿野何辉煌。孙枝秀特尤轩昂，克恢祖业潜德彰。吾师一第夙愿偿，壮心未已思腾骧。日编诗史盈仓箱，墨痴唱和相颉颃。介弟诗学穷毛苌，不敢轩轾棣与棠。再传四世有馀庆，亭亭玉树森几行。家承诗礼靡不昌，奚啻八龙三凤凰。吁嗟今世纷蜩螗，生丁否运多感伤。横流汹涌溃堤防，悍民猖獗同豺狼。俯仰枨触涕浪浪，试问何以扶颓纲。吾侪世味甘苦尝，力维风教为提倡。阐幽师古化岩疆，俾嗜哲学同圭璋。先生私爇南丰香，科名迟早遥相望。岂知文运阨黄杨，造物用意难忖量。然而身佩古锦囊，能抉云汉呼天阊。有时翔步游康庄，有时惜力登梯航。琴川险处犹瞿塘，荡湖周览恣相羊。梁溪之水恒汪洋，九龙山下思褰裳。六朝金粉悲苍凉，繁华乃复穷苏杭。朅来游倦归束装，枌榆欢迓作表坊。先生之才美且臧，不徒骈俪工齐梁。矧复馀事精岐黄，编书行道无相妨。昨过书斋夜未央，蟫编蠹简堆盈床。小园地僻南城傍，迤西满目污莱荒。刘伶有墓非北邙，无碑指认惭未遑。西畴岁岁占丰穰，愿俟公暇谈农桑。年来耆旧嗟沦亡，风流云散增恐慌。重征佳士与劻勷，许多人杰来衡湘。社中祭酒寿而康，才老乃如百鍊钢。其他贤达金玉相，琼琚雅韵流笙簧。曹陈诸子羁名缰，同年祗剩笏山堂。偶然邑故相咨商，多识乃推徐介常。笑余当暑忽罹殃，无端大病胃与肠。不才生日空壶浆，几疑废却芳筵张。趁兹雅集为补觞，既成例举毋相忘。我题长什多荒唐，不堪侑酒娱欢肠。君山兮苍苍，江水兮汤汤。快哉此举歌引吭，莫笑淋漓酣畅飞夜郎。
辛未四月八日江上诗钞开印志喜，用唐魏璞题舜山牛迹石韵,清末民国初,祝廷华,顾氏留遗集，鸿编孰抗衡。精神堪寿世，著作此题名。山斗群伦望，江花百代荣。砚田今再熟，快看子孙耕。
叠前韵赠总校冶盦先生,清末民国初,祝廷华,诗集陶元亮，文章陆士衡。宦途留政绩，江介有才名。雠校良工苦，流传奕世荣。西成赖东作，努力劝深耕。
再叠前韵赠章分校孙宜先生,清末民国初,祝廷华,章子多才艺，诗书善鉴衡。亢宗怀壮志，绳武得英名。翼翼蕉同剥，欣欣木向荣。东山资赞助，操笔事春耕。
四叠前韵赠曹襄校纶香先生,清末民国初,祝廷华,乃祖大司马，当年秉玉衡。旂常奏殊绩，竹帛纪鸿名。恩宠文孙沐，丝纶旷代荣。刊书赖襄校，此砚少人耕。
五叠前韵和冶盦先生,清末民国初,祝廷华,使君操选政，平准若持衡。一字求来历，千秋合享名。艺林同激赏，香草永敷荣。誉盛增颜汗，还来共笔耕。
十四叠前韵赠顾老世兄骧瑶先生,清末民国初,祝廷华,家珍公众好，高义重嵩衡。述祖扬先烈，诒孙享盛名。芙蓉新气象，兰蕙旧光荣。此砚储藏久，劳君共笔耕。
十五叠前韵赠曹太姻长远模先生,清末民国初,祝廷华,夐哉古循吏，宦海握钧衡。朝野驰廉誉，华夷仰大名。斋东甘荫远，蓟北去思荣。枌社资提倡，归田日省耕。
十六叠前韵赠章老同年松盦先生,清末民国初,祝廷华,公门盛桃李，藻鉴属文衡。鸿雪多佳制，鸥闲永令名。芙蓉秋老茂，松柏岁寒荣。解组归田后，山农未辍耕。
二十叠前韵赠钱姻世叔翰五先生,清末民国初,祝廷华,此间雠校事，部署若分衡。尚友有同志，尊师非市名。英华难久閟，竹帛可齐荣。南亩勤开垦，吾侪合省耕。
二十一叠前韵再和颂慈先生,清末民国初,祝廷华,载拜龙门赐，钦迟等佩衡。囊携多古锦，乡饮得新名。月旦留评久，风光到老荣。君家原北郭，南郭又躬耕。
二十九叠前韵再和纶香先生,清末民国初,祝廷华,云天感高谊，佳什贲茅衡。愧对联吟侣，惭无没世名。杏林仙术贵，床笏故家荣。君有祖遗砚，磨砻世世耕。
三十二叠前韵赠吴老同年亦愚先生,清末民国初,祝廷华,太息当年事，枢臣坏国衡。洁身明素志，没齿葆修名。文献资提倡，江山裨显荣。愿公休暇日，来指白云耕。
三十三叠前韵赠曹老同年颖甫先生,清末民国初,祝廷华,著述多奇奥，惊人比论衡。岐黄阐精理，元白贬诗名。发短轻搔惯，荠甘薄泉荣。居夷浮海后，依旧砚田耕。
三十五叠前韵和松盦先生,清末民国初,祝廷华,才华文待诏，器识武元衡。出塞浑忘瘁，游梁早得名。笏山遗泽远，苍石著书荣。舒啸东皋叟，南郊又策耕。
题章绂云太令夫人杨浣芬忆蓉室诗草九首 其一,清末民国初,祝廷华,焚香盥诵大家诗，一卷曹娥绝妙辞。祖述蓉裳绍家学，几疑巾帼胜须眉。
题章绂云太令夫人杨浣芬忆蓉室诗草九首 其二,清末民国初,祝廷华,惠质兰姿不栉誇，犀毫象管吐云霞。名姝十首包全史，斗尽心花与笔花。
题章绂云太令夫人杨浣芬忆蓉室诗草九首 其三,清末民国初,祝廷华,集中多少断肠词，凄绝红闺笔一枝。一字一言含泪写，不堪题罢漫吟时。
题章绂云太令夫人杨浣芬忆蓉室诗草九首 其四,清末民国初,祝廷华,最是西窗鸿雪篇，写来至性语缠绵。感怀旧事濡毫纪，哀乐频年梦若烟。
题章绂云太令夫人杨浣芬忆蓉室诗草九首 其五,清末民国初,祝廷华,捧檄南安壮志舒，万金珍重数行书。谆谆语谱承清德，犹待闺中锦绣摅。
题章绂云太令夫人杨浣芬忆蓉室诗草九首 其六,清末民国初,祝廷华,伯氏吹埙仲氏篪，膝前玉树灿双枝。当年诗礼趋庭后，慈母殷勤也教诗。
题章绂云太令夫人杨浣芬忆蓉室诗草九首 其七,清末民国初,祝廷华,两家亲长皆名宿，滋染芳兰慧业成。不独诗工书更媚，管夫人和此蜚声。
题章绂云太令夫人杨浣芬忆蓉室诗草九首 其八,清末民国初,祝廷华,六旬未许治嘉肴，设帨游仙隔五朝。来去荷花生日后，花开花落总魂销。
题章绂云太令夫人杨浣芬忆蓉室诗草九首 其九,清末民国初,祝廷华,哀辞未写诗兄叙，真挚文难晚近求。何待遍征名士笔，阿兄一序足千秋。
题陈毓瑞诗四首 其一,清末民国初,王旋吉,仙袂风吹雨垫巾，兴来随地可娱春。十年畿辅看花客，不及林泉自在身。
题陈毓瑞诗四首 其二,清末民国初,王旋吉,解组归来暑复寒，欣逢今岁杖乡安。最难绚烂能平淡，忘却当年作宰官。
题陈毓瑞诗四首 其三,清末民国初,王旋吉,莽莽燕云野起尘，不堪回首问前津。而今幸赋遂初志，寻得桃源好避秦。
题陈毓瑞诗四首 其四,清末民国初,王旋吉,羡君杖履独萧闲，问柳寻花任往还。恰好称觞先上巳，图形九老会香山。
赠陈毓瑞,清末民国初,陈慕周,东皇不问车，澒洞风尘走。长夜恨漫漫，无复元黄剖。晨兴媚少年，入夕惊老丑。春来一舒顾，春去又搔首。百感胸臆填，吾衰信非偶。陈子中廓如，诸相等尘垢。卅载世网投，酸辛桓在口。君今年六十，往事尽刍狗。静理动中悟，物我两无有。易义在随时，苍精转新柳。和神为先驱，用作扫愁帚。烟景满郊坰，形骸放诗酒。吾欲从之游，日日携红友。理乱付空蒙，大块一培塿。
为陈毓瑞年周花甲，绘春图并题诗,清末民国初,章松盦,陈子平生仕燕北，此驭还山年望六。政绩频年难尽书，试将《年谱》开编续。畴昔我为弁一言，畅论交际證渊源。一出一处异途径，彼此鸿爪均留痕。春来属图游春景，柳绿桃红辟佳境。溪桥掷杖神致闲，人到恒春乐徐领。看图满幅景色明，步武乐天逾有情。杖乡年届身健顺，经冬松柏荫益荣。斯图斯人共悠久，贱名附骥倘不朽。冈陵起伏作寿征，试悬华堂质良友。
侍疾图,清末民国初,章松盦,昔观邑乘书，知有谢孝子。今览侍疾图，高风徒仰止。卓哉章志学，笔绘得形似。老护病卧床，孝子常药饵。深宵不成眠，孝子供甘旨。一十有八年，未敢涉玩弛。峨峨东纬公，至性笃若此。生绡一何坚，历久焕金紫。斯图暨斯人，可以列青史。况闻公知医，巫彭共比拟。和丸疗亲疾，慈颜胡不喜。方之昔贤中，精诚贯如矢。敬恭瓜果佳，叔达葡萄美。渴热病各殊，事亲情理耳。邑志传管公，炊爨自经理。有明得此人，孝思共兴起。前清陈丹忱，首先传孝弟。衣裳不解带，敢去母尺咫。历代读此书，问心额有泚。是图亦足奇，孝行有同揆。窃愿公后人，珍重如佩玺。懿欤谢先生，虽死犹不死。
题米汁囊,清末民国初,章松盦,石油无用负春耕，顽古而今诉不平。根恋痴云频酝酿，香涵嘉穗蓄精英。漫教错与奚童借，却似凭他玉液成。倘遇元章应下拜，膏流沁口味愈清。
贺陈毓瑞生辰诗二章 其一,清末民国初,何佩萱,使君才品本风流，卅载京晋赴宦游。道路平成臻上治，政刑清简奏嘉猷。桃觞晋颂三春节，竹马争迎百里侯。九五光阴弹指过，期颐遥祝海添筹。
贺陈毓瑞生辰诗二章 其二,清末民国初,何佩萱,十年旧友喜相逢，下榻相邀忆去冬。五世其昌占卜凤，三江豪气属元龙。精神钁铄知人品，笔墨飞扬愧阿侬。异地喜拈初度句，尽教桃熟满花封。
读陈毓瑞辛丑诗集赠诗二律 其一,清末民国初,何佩萱,一卷新诗费剪裁，元龙豪气贯兰台。几多遇合成泥爪，无限兴亡付酒杯。案牍馀闲公兴健，蠹鱼生活我心灰。鲤鱼遥示琳郎韵，疑是江郎梦笔来。
读陈毓瑞辛丑诗集赠诗二律 其二,清末民国初,何佩萱,一番阅历一番新，咳唾珠玑自有因。马足车尘增学问，鸢飞鱼跃化天真。灰从劫后心先冷，诗到工时骨易贫。寄语使君珍重著，莫教辜负苦吟身。
丁丑年冬题宁乡寒铁生馀楼二首 其一,清末民国初,巨赞,为厌浮沉湖海梦，来傍僧舍结蓬庐。岳云千絮凝檐碧，沩水一泓映座舒。楼外诸山无捷径，室中万卷间梵书。回看车马纷驰迹，袖手高吟意豁如。
丁丑年冬题宁乡寒铁生馀楼二首 其二,清末民国初,巨赞,九洲沉陆滋蛇豕，绝脰刳肠亿万夫。文物忍看沦敌手，江山默祝复康衢。挥戈反日思良将，袒臂高呼待硕儒。寄语山林深密处，倾危大厦要君扶。
戊寅年初夏沩山道中,清末民国初,巨赞,叱牛声里沟渠满，蛙鼓莺簧赚客听。长板桥头村树密，碧流萦绕万山青。
庚辰秋徙桂林月牙山寺,清末民国初,巨赞,疑入蓬瀛路，浑忘岁月迁。襟江澄碧濑，不用买山钱。
辛巳元月三日与盛成、万仲文、阎宗临三教授纵谈影波楼作,清末民国初,巨赞,凭岩吊丧乱，倚槛话行藏。波影澄空碧，悠然此味长。
南岳明真法师成都徐季广居士来书勉以脚跟下事，感赋,清末民国初,巨赞,万里寄良箴，常惭道未深。达生空有愿，避世岂无心？窗外波光定，岩前古木森。遥闻市井闹，时或发长吟。
题关山月所作画贺白虹书店开幕,清末民国初,巨赞,曲岸袅秋风，江枫叶叶红。一篙当骇浪，无意到瀛蓬。
又题关山月峨眉黑龙江图,清末民国初,巨赞,人言黑龙江，我道印心处。接木度悬崖，闲云任来去。
题尹瘦石盲群图,清末民国初,巨赞,牵连归败屋，未必是前愆。酒肉朱门臭，饥寒只自怜。
又题尹瘦石百寿图卷,清末民国初,巨赞,长空留雁影，展卷几沉吟。业绩终成幻，声华何处寻。难求不死药，幸有救时心。肝胆传千古，跫然觉世音。
经桂林开元寺废址,清末民国初,巨赞,空王原不计行藏，种福无田实可伤。舍利函空秋露冷，金刚碑仆月华凉。难凭胜侣穷生死，孰认残灰体断常。极目神州无限泪，桂江日夜泻汪浪。
感赋,清末民国初,巨赞,道高一尺魔千丈，吠怪憎贤古已然。尼父周游曾削迹，达摩面壁辍谈禅。精金岂却炉锤鍊，大任须从穷饿肩。独倚江楼观万汇，春来无处不芳妍。
送关山月画师入蜀,清末民国初,巨赞,闻道巫山天下奇，峨嵋西峙更嵚巇。料嬴点染丹青笔，马尽临淄曼丽辞。
汨罗张健甫先生以古风见赠，雅健雄深未能和也，勉成七律一章报之,清末民国初,巨赞,袈娑不掩伤时泪，每对中流发浩歌。衡岳耸对惊夏雨，湘江风起皱春波。增从八桂瞻文范，且喜三车蕴太和。酬答未能还奉约，山花争发可相过。
澳门竺摩法师以寄李仙根诗索和步原韵,清末民国初,巨赞,高僧自昔半工吟，只为山川蓄积深。严子论诗参法味，陈公规语漫格箴。篆香稿已传南国，禅月集疑再见今。愧我乏才扬无本，劳君屡屡许知音。
辛巳中秋书感,清末民国初,巨赞,毁誉寻常事，难舒饥溺容。从来羞舞鹤，宁悔学屠龙。焰宅伤芝艾，荒园咽寒蛩。储看明月上，不觉过前峰。
重游南岳,清末民国初,巨赞,滞云笼古寺，宿雨涨山泉。策杖探经藏，怀诗酬隐贤。炎威禅榻外，游兴碧峰巅。细认岩前路，重来又一年。
将至西山留别桂林诸友,清末民国初,巨赞,十年磨剑学屠龙，海阔风翻浪万重。人生何期逢沈宋，归山犹得卧云松。胡尘滚滚天无色，宿雾漫漫阙尚封。昨夜思陵发清籁，相迟歌啸对晴峰。
酬柳亚子见赠,清末民国初,巨赞,皎皎初冬月，悠悠古柏心。故都怜草莽，桂岭可登临。方外缘偏熟，吟怀蕴更深。思灵松竹茂，何日共探寻？
与耶回两教徒论人生,清末民国初,巨赞,至理原非二，横分疵与醇。物心谁造作，善恶漫陶钧。天国知何处，人间故有春。辞家为表法，上帝亦孤身。
友朋中有以罢道为劝者，诗以答之,清末民国初,巨赞,亡羊自昔多歧路，脱俗方为中道行。夏绿春红何足惜，要以冰雪验人生。
林素园居士以诗僧见称却赋,清末民国初,巨赞,枇杷树下泪如绳，柳絮沾泥只自矜。色见声求无一是，耻为人唤作诗僧。
林素园居士和章有“只缘分别恼高僧”句，再却赋,清末民国初,巨赞,名实未分白二毛，悬牌表刹亦徒劳。中行自昔归平易，僧在真修不要高。
田寿昌嘱和柳亚子韵祝郭沫若五十大寿及创作二十五周年纪念,清末民国初,巨赞,微服归来三岛哗，中原到处馥如花。从知沫水滋芳杜，应薄虞山醉苦茶。前日已闻温古史，今朝欣见颂名家。边关未复生民瘁，何惜萧萧两鬓华。
壬午年孟春再至西山寄怀桂林诸友,清末民国初,巨赞,言入西山路，和风发籁音。泉甘堪涤虑，茶淡自清心。隐几双汇合，开轩万木森。难忘饯别意，于月每沉吟。
桄榔杖寄赠李任仁议长,清末民国初,巨赞,坡公迁岭外，此杖独随行。坚过仙人杞，文如紧玉英。灵山分得种，净手自雕成。世路犹崎仄，扶持步履轻。
壬午岁暮，寄怀田汉桂林,清末民国初,巨赞,崎岖山下路，恻怛佛家情。对镜憎华发，年来白几茎。
桂平西山山居即事十首 其一,清末民国初,巨赞,塔影波光映远村，平畴万顷接山根。春风习习春云淡，一路花香到寺门。
桂平西山山居即事十首 其二,清末民国初,巨赞,倦抛心力逐无涯，山色溪声属自家。吏隐洞壁馀隙地，秋来更欲补梅花。
桂平西山山居即事十首 其三,清末民国初,巨赞,莫谓山居百事捐，清闲未许抱云眠。松阳趺坐读书罢，手采新茶供佛前。
桂平西山山居即事十首 其四,清末民国初,巨赞,空林滴露夜犹香，一片清溶入浩茫。横笛几番吹折柳，已无残梦到潇湘。
桂平西山山居即事十首 其五,清末民国初,巨赞,烟雨凄迷春意阑，鸟啼花落篆香残。惊涛拍岸东流急，极目云天独倚栏。
桂平西山山居即事十首 其六,清末民国初,巨赞,朝暾初上影横斜，叶底轻凉透碧纱。定起关心惟一事，春归到处落山花。
桂平西山山居即事十首 其七,清末民国初,巨赞,鲁阳未必回三舍，誇父空怀恨满腔。晚课香沉归鸟寂，看移山影过南江。
桂平西山山居即事十首 其八,清末民国初,巨赞,林隙流光月影明，山门寂寂夜澄泓。扶筇峭立浑无语，恐扰枝头鸟梦清。
桂平西山山居即事十首 其九,清末民国初,巨赞,久雨炎威已敛藏，游人渐少午风凉。秋来更觉山居好，日满长林黄叶香。
桂平西山山居即事十首 其十,清末民国初,巨赞,油茶种罢点花生，茄子黄瓜芽已萌。谁谓僧家多俗事，真诠原不隔躬耕。
赠别朱蕴山,清末民国初,巨赞,风月谁为主，山河壮客心。春随巴水出，秋傍桂江吟。浩唱归黄鹤，覃思倚碧林。遥知松菊茂，愿托白云岑。
赠别觉光法师,清末民国初,巨赞,山门两载赖维持，缘尽思灵未忍离。此去好研真佛理，男儿贵不负相期。
佛慈篇，时在民国三十三年秋,清末民国初,巨赞,人生天地间，扰扰竟何为？强弱常苦斗，智愚时相欺。乃至骨肉亲，浚井土掩之。感慨发长叹，秋月为低迟。昨朝开经箧，鼠溺透封皮。偶置新书籍，背脊尽支离。艺友赠佛像，肃穆仰高姿。装裱勤供养，群蚁蚀之縻。二虫岂有恨，夫亦便其私。凭此论人事，枢要或可窥。私为俱生惑，纵之由于痴。星星如不灭，千愁万恨随。佛陀开觉路，慧日破沉疑。入门扫诸相，痴即无所施。心光常皎皎，处境自得宜。居家成孝悌，在位兼人师。终日埋尘涅，终日未尝淄。是以佛慈爱，永永无穷期。卓哉圣言量，钻仰信可追。感时心戚戚，蒿目陈芜辞。
民国卅四年国庆，登北流山围之磐石山，用饶宗颐教授韵，时同执教于无锡国学专修学校,清末民国初,巨赞,避寇入山围，游观尔已捐。匈奴忽解甲，金瓯缺复全。登高一舒啸，慷慨动乾坤。崩榛纷塞路，荒寨壁尚坚。乱离信已久，远溯卅年前。今当时命改，生意满园田。饶子饶清趣，当风喜欲颠。新诗效敕勒，警句共冁然。蒋子勤掇拾，情深木石缘。二生亦矫健，绝尘道可传。会当倩画笔，描写付归船。
丙戌岁首中印庵赏雪记事,清末民国初,巨赞,大地无寸土，开轩斗玉卮。璇花时入座，怪语不攒眉。天际洞然朗，途中坦复夷。扶筇归灵隐，峰下矗琼枝。
超山观梅,清末民国初,巨赞,卅里浮香云叆叇，一泓澄碧影斜横。丰干何必多饶舌，留待梅花自品评。
和陈真如居士庆祝中国佛教协会成立原韵,清末民国初,巨赞,禹颜非异辙，真俗本相依。国运隆前古，梵葩香益奇。抑扬除旧垢，澹泞指新机。不作两头话，披衣得坐时。
玄中寺法会和高阶珑仙长老,清末民国初,巨赞,石壁峥嵘禅净融，他方此土久相通。秋容不减春容盛，佛号声中慧业丰。
和无文禅师原韵,清末民国初,巨赞,临济薪传磨镜台，祖庭无恙未曾隤。真风浩荡坤乾动，三学精勤岁月催。向上玄诠堪砥砺，无多直指见崔嵬。秋容觌面成相契，好待他时优钵开。
和越南释智度法师原韵,清末民国初,巨赞,南越同仁苦难中，十方援手此心通。今逢胜会情怀壮，化释凶残道不穷。
再叠前韵庆祝会议圆满,清末民国初,巨赞,胜会圆成似日中，因缘研计已相通。降魔伐恶肩期责，法运绵绵永不穷。
风月同天法运长二首 其一 赠日本大西良庆长老,清末民国初,巨赞,风月同天法运长，闲邪存正耀辉光。年高九秩心犹壮，过海东来遗德芳。
风月同天法运长二首 其二 赠日本莲宗立本寺细井友晋贯主,清末民国初,巨赞,风月同天法运长，圆融真谷境生光。天台立本情无隔，一树花开两地芳。
北海观荷,清末民国初,巨赞,蓦地苍穹降九天，姮娥点点舞红鲜。薰风解温香生海，报导昌时猛著鞭。
再登香炉峰顶口占,清末民国初,巨赞,一上炉峰未觉难，再登游旅喜相看。仰天大笑风云变，始信吾华道路宽。
咏怀四律 其一,清末民国初,巨赞,桂林诗句悔屠龙，谁识今朝剑血浓。夸克犹存基本想，核酸尚作仿生攻。思维未越雷池步，实验应登辩證峰。惆怅东君仍作客，李公往矣意憧憧。
咏怀四律 其二,清末民国初,巨赞,从谏如流思唐太，新时何幸沐朝旸。多时积重令皆反，一撮凶顽已下场。烂额焦头功可庆，徙薪曲突议谁彰。追怀二十年前事，“善意”亲闻不敢忘。
咏怀四律 其三,清末民国初,巨赞,上天入地求诚急，涉海探骊心更齐。买椟还珠世所笑，忘蹄得兔意何迷。人身未许勤分割，宇宙从来无畛畦。安得苏秦三寸舌，指看南北与东西。
咏怀四律 其四,清末民国初,巨赞,时空无限岂徒然，真理非存事物前。旷世未闻常不变，山河竞逐众缘迁。人生目的知多少，改造关头著祖鞭。待到中天圆月朗，光辉普照瞎驴边。
追怀李任公,清末民国初,巨赞,将军宽厚播仁风，民主先驱正气崇。香港筵前交密信，首都会外达微衷。老成谋国为猷壮，怛恻立宗理事融。遗爱从今传百代，追情清德永无穷。
悼田寿昌,清末民国初,巨赞,靴声橐橐忆当年，慷慨陈词猛著鞭。南国剧场聆夜话，祝融峰顶设斋筵。北来常作书房客，迟到方知厄逆连。往事萦思剩一恸，于今昭雪尚凄然。
昭雪谢沈公端先,清末民国初,巨赞,漓江清澈底，巨象卫关津。一任封姨妒，终逢万木春。壮怀辉艺苑，辣手洗嚣尘。饥溺同人已，昭苏及眇身。
寄怀桂平西山宽能法师,清末民国初,巨赞,西山景色近如何，犹记当年爱国歌。噩耗屡传余仍健，殷切申请萨婆诃。
祝于澄八十大寿,清末民国初,巨赞,君山怀故国，旧雨见新姿。矍铄公真健，期颐值盛时。险夷何足道，忧乐几人知？南海归来后，操觚再献诗。
黄山之歌,清末民国初,巨赞,匡庐三叠飞千尺，泰岱初阳旋火轮。未若黄山天削就，群峰一一展奇珍。天都壁立冰川擦，探海松疑扪北辰。皴法多般看不尽，始知画笔出天真。玉屏一夜狂风雨，云海茫茫弥寰宇。尘世风波一望平，心超物外忘今古。莲花阅尽仙桃开，天海从知即玄圃。历尽崎岖见平畴，我思于此构堂庑。幽深西海极嵯岈，怪石奇峰映晚霞。北海巍峨花生笔，清凉台上趣无涯。皮蓬峰拥胸怀壮，云谷流清茶味嘉。浴罢温泉消积累，玆游我欲向人誇。
寄怀日本菅原惠庆长老,清末民国初,巨赞,玄中一脉传嘉话，读罢常铭道谊深。石壁山中情似昨，弥陀会上昔犹今。精金岂跃洪炉炼，枣寺欣闻遍界音。极目东溟波更壮，期颐默祝涌虔心。
读香港黄居素居士惠诗，步原韵,清末民国初,巨赞,道谊常新玉可温，钟山无恙境犹存。旧闻竞说心先物，新进唯知风动幡。不二义高难凑泊，双非行业费辛勤。年来画笔知何似？想越黄公深厚门。
避暑山庄观白荷,清末民国初,巨赞,姑射仙人冰雪姿，亭亭玉立耀秋池。经尘怯染铮铮骨，烦恼难抛袅袅丝。历尽兴衰惟莞尔，忘情荣辱不求知。端严常使须眉愧，磊落襟怀未易窥。
京都欢宴志感,清末民国初,巨赞,京都五月飞花雨，旧识新知笑语暄。护法情怀系砥砺，从来盛举出真源。
比睿山纪游,清末民国初,巨赞,苍萃睿山道，和风发籁音。猿群近远客，旭日耀虔心。古刹游观胜，同行耳目新。会当倩画笔，助我发长吟。
赠别道端良秀长老,清末民国初,巨赞,难波存古谊，别绪涌心头。待到明年健，名山处处留。
维摩四说法,清末民国初,巨赞,维摩说法超群彦，丈室宏开不二门。天女飞花缘底事，只因二谛本同源。
题赠高田信良长老,清末民国初,巨赞,法隆久已著乐国，一见方知宝积门。维护周详诚匪易，名标教史耀清源。
题沧浪亭步一宾韵,清末民国初,夏子麟,谁是忧时客，登临慨古今。江山馀故我，文字认前人。境以幽弥胜，名防伪乱真。独怜荷万叠，犹未染纤尘。
别太湖叶君慎修,清末民国初,夏子麟,苏台望月几回秋，转瞬驹光似水流。苍狗原无踪可定，红羊况是劫初收。江州司马生多恨，故李将军倘亦侯。意气元龙最兀傲，几人肝胆足相酬。
题燕京武阳馆壁,清末民国初,夏子麟,我来庭树犹无叶，我去居然系满柯。最是光阴容易过，心惊岁月感蹉跎。
代友人赠某校书,清末民国初,夏子麟,三生踪迹属飘萍，一曲春风仔细听。欲问丝丝门外柳，今朝端的为谁青？
寄怀靖江咏沂刘君，吴县慎修叶君，江阴梅修吴君，黻廷朱君三首 其一,清末民国初,夏子麟,回首苏台几旧盟，春华秋实各蜚声。光阴原似驹驰隙，世事真如棋在枰。老骥雄心嗟伏枥，男儿伟业问屠鲸。澄清孟博今何有，未许蹉跎负此生。
寄怀靖江咏沂刘君，吴县慎修叶君，江阴梅修吴君，黻廷朱君三首 其二,清末民国初,夏子麟,男儿事业半他乡，旅雁年年寄恨长。几缕新丝添碧发，三生旧梦感沧浪。明明如月隔千里，渺渺愁余各一方。欲写秋思无著处，偶携豪竹谱伊凉。
寄怀靖江咏沂刘君，吴县慎修叶君，江阴梅修吴君，黻廷朱君三首 其三,清末民国初,夏子麟,去年浪迹入都门，跋涉曾同南北辕。高唱神驰三不管，娱游心醉万生园。已无脑力供胥象，可有伊洪度梦魂。何日金台共聚首，消除离恨酌清尊。
寄示甫荪许君,清末民国初,夏子麟,男儿多意气，慷慨论平生。热血灰馀烬，尘心死后名。弹冠多上客，绝瓮有荒伧。蓄臆何人识，搔头问旧盟。
偕经正学校生赴锡过杨婆圩口占,清末民国初,夏子麟,结伴长征荡小舟，笛声悠远橹声柔。西风一夜秋光老，两岸芦花尽白头。
感怀,清末民国初,夏子麟,修竹绿猗猗，萧疏亦淡宕。中虚节弥坚，不卑亦不亢。心视桃李姿，秾郁非所望。造物本无心，赋畀各有当。春华几时荣，秋霜忽凋丧。郁郁几寒期，松柏情相况。不愿众人知，惟期幽人访。岂不羡繁华，零落恐滋怅。
云南起义纪念日，依韵和邃汉室主人率成二律 其一,清末民国初,夏子麟,当年鼙鼓动滇黔，伟业巍然震古今。海内已酣洪宪梦，天南犹醉共和心。神奸虽踣根还在，病国多难感最深。风雨漂摇怀烈士，长教披发助悲吟。
云南起义纪念日，依韵和邃汉室主人率成二律 其二,清末民国初,夏子麟,万里间关突不黔，松坡伟绩迈当今。英雄宁作偷生想，烈士难回未死心。漳水已无王气在，滇池犹见阵云深。怆怀鹬蚌何时已，搔首应增泽畔吟。
冬日游惠山依韵和棘园,清末民国初,夏子麟,山因临水秀，水更在山清。病叶疏林木，寒霜冷石坪。废园馀晚菊，荒径杂芳蘅。忽动故乡思，遥天递雁声。
咏雪依韵和愚公,清末民国初,夏子麟,一白浑无际，顿教径路微。江头人独钓，驴背与遄飞。银海澄千界，琪花灿四围。絮飘沈复起，盐撒是耶非。鸟觅巢多误，鸿留爪尚稀。荒黎悲转壑，卒岁叹无衣。
冬夜苦雨,清末民国初,夏子麟,一雨潇潇下，几无昼夜分。疏钟沈远寺，浓雾勒朝曛。诗思清于水，愁心叠似云。阴霾能迅扫，明日见晴雯。
犹贤社分咏得春闺,清末民国初,夏子麟,灯花闲剔暗心惊，夫婿天涯尚戍征。怕见陌头新柳色，偏闻枝上晓莺声。鸳鸯欲绣愁先结，蝴蝶贪看梦未成。莫再相思红豆种，红颜强半误多情。
又分咏得春水,清末民国初,夏子麟,冻解东风气渐温，源泉到处泻潺湲。花田几许供滋润，柳岸千重仗保存。南北舍看鸥戏绕，浅深波任鸭轻翻。一池吹绉浑间事，未必干卿莫细论。
春日梦中得句,清末民国初,夏子麟,微阴初霁逗朝暾，小院清晨鸟语喧。月尚有痕花有影，最难捉摸是春魂。
辛酉三月，靖江杨翰如先生以过慧中女士画幅属题，敬呈绝句五首 其一,清末民国初,夏子麟,刊落浮华见素姿，秋怀满幅写乌丝。因知公有山林志，点染山林为费思。
辛酉三月，靖江杨翰如先生以过慧中女士画幅属题，敬呈绝句五首 其二,清末民国初,夏子麟,菊瘦堪供陶令爱，石顽能使米翁颠。先生志趣同陶米，画菊因添石一拳。
辛酉三月，靖江杨翰如先生以过慧中女士画幅属题，敬呈绝句五首 其三,清末民国初,夏子麟,石畔有花增妩媚，花间补石倍精神。倦飞更著知还鸟，潇洒分明能出尘。
辛酉三月，靖江杨翰如先生以过慧中女士画幅属题，敬呈绝句五首 其四,清末民国初,夏子麟,长笺挥洒墨花狂，补写新诗复几行。三绝无须推顾郑，清才又见女中郎。
辛酉三月，靖江杨翰如先生以过慧中女士画幅属题，敬呈绝句五首 其五,清末民国初,夏子麟,妙墨题辞各擅长，即非宋艳亦班香。一从崔颢留名句，落笔迟迟费较量。
题太原王氏双节征文启后,清末民国初,夏子麟,皇古重三纲，天柱地维共立极。君臣父子夫妇互相联系，为我文化之发源，四五千年不相贼。法穷而变固，有时不在纲纽尽破裂。今何时兮，沧海横流，千里金堤决。今何世兮，焚焬赫烈，昆冈一炬玉石无分别。地维倾，天柱折。簧鼓万千人，裂冠毁冕澜翻舌。四维一无存，那复言贞节？嗟我神明胄，祸同猛兽烈。卓哉野王有贤裔，不在须眉在巾帼。于归太原王，门第称赫赫。匝地黄巾来，祸如洪水逼。巢覆无完卵，夫为贼所磔。淋漓碧血惨模糊，斯时对之心如剨。随夫到黄泉，谁与存宗祏？忍死待须臾，谁与诉肝膈。立嗣有后一生心，五十八年驹过隙。发虽苍，心常赤。赫兮门楣光复光，继起更有闺中杰。太原王，南阳叶，丝萝缔，两情惬。夫婿无命欲何如，玉楼忽赴修文牒。从此首飞蓬，膏沐不复泽。揽镜泪如麻，呻吟卧床席。手掣并剪断青丝，门掩秋风纑夜辟。虽无子，犹有侄。郑重蒸尝殷付托，抚之十年如一日。欲迪前人光，赖有后人哲。泷冈表，舍人书，后人览之欷歔绝。哑哑念慈乌，中心悲郁结。匍匐述哀辞大府，叩求营绰楔。快哉东海公，准予褒扬无齮龁。呜呼，百年富贵如浮云，惟此芳名耿不灭。视彼犬羊俦，能无天渊别。
壬申仲春之朔，为太师母张母王太夫人荣窆之期。敬成五古两章，以志哀悼，并慰师母及冠春亮吉赞衡诸弟 其一,清末民国初,夏子麟,忆在己庚岁，问字叩瑶碧。同志三四人，后先趋讲席。惟夫子哂之，壹录弟子籍。举以告萱帏，心许意更怿。谓文字有缘，讲习资廲泽。我性最庸愚，才短文尤啬。青眼误加推，相许外形迹。课读进兰孙，传经开石壁。忽忽二十年，此意那可释。
壬申仲春之朔，为太师母张母王太夫人荣窆之期。敬成五古两章，以志哀悼，并慰师母及冠春亮吉赞衡诸弟 其二,清末民国初,夏子麟,我师天下雄，奇气远尘俗。被服儒者俦，期为苍生福。曰矿曰沙田，慷慨筹之熟。中道忽摧殂，冤沈抑何毒？茫茫大江濆，凄风摇慈竹。思子痛登台，老泪挥簌簌。绕膝赖孙曾，蔗境备五福。昂首各青云，天衢骋骅騄。树德百年长，口碑非我独。
辛酉腊月，依韵和啸园赠别之作,清末民国初,夏子麟,又值残冬候，骊歌唱晚天。萍踪同散聚，蟾魄几亏全。定远嗟投笔，龙门慨执鞭。絮飘茵溷异，多半是前缘。
题无锡荣承馀堂四并头莲图后,清末民国初,夏子麟,荣子贻我玉版笺，中著金萤妙相莲。莲花世界亿万千，胡为乎此独喧传。翳维星缠某岁年，奇葩忽放花联翩。一萼两萼三四萼，开从左右相后先。此岂关于地气偏，亦非系从雨露全。同胞厚谊出性天，祥征瑞应不踵旋。并头莲，并头莲，出于淤泥濯清涟，昔由耳闻今目前。滋养由元气，培植自心田。尔根来自玉井千刃太华巅，移植汪洋万顷笠泽之湖边。吴苑江子今之贤，题词首唱意拳拳。吁嗟乎，燃萁煮豆泣相煎，荆树忽萎家道颠。几人能咏常棣篇，起视此莲色倍鲜。
游雪浪山,清末民国初,夏子麟,万壑千岩里，声来何属钟。林深不知寺，总被白云封。
秋日早起偶成,清末民国初,夏子麟,黄花盛放气方寒，万里无云独倚栏。兀是家家人闭户，鸡声断续梦阑珊。
闻杨愚公至锡赋此邀之二首 其一,清末民国初,夏子麟,不作高官作逸民，云霄一羽绝纤尘。马君老去远悬帐，曾子归来未毁薪。漆室多忧空洒泪，砚田无恙且容身。乡村黄叶江南好，莫厌轮蹄往返频。
闻杨愚公至锡赋此邀之二首 其二,清末民国初,夏子麟,无端来此结鸥盟，为爱梁溪山水清。避世宜同凫泛泛，安身那许铁铮铮。奚囊可满新诗句，凉梦远多旧雨情。有醉可活须径醉，千金莫惜一裘轻。
梁溪陈君石臣顾君景村示感怀唱和诗，不觉枝痒，因依原韵奉答一首,清末民国初,夏子麟,四海谁为新旧盟，光阴忽忽卌年更。苦甘宜识悲中乐，忧患当知死里生。苍鬓频摩无好意，白云间观有馀情。迁乔入谷寻常事，难淂嘤鸣和唱声。
舟过高忠宪公水居遗址,清末民国初,夏子麟,偶棹扁舟接咏觞，水居遗迹觅溪旁。于今依旧蒹葭绿，可有伊人在一方。
题项王庙独山门。庙在无锡,清末民国初,夏子麟,当年百战著英声，祠庙空传盖世名。只有波涛流日夜，至今犹作不平鸣。
游鼋头渚三首 其一,清末民国初,夏子麟,薄暖轻寒淡宕天，一时光景信无边。莺飞草长江南路，如此湖山好放船。
游鼋头渚三首 其二,清末民国初,夏子麟,闲来我亦泛扁舟，风月无边一望收。昂首湖光看不厌，千秋惟有一鼋头。
游鼋头渚三首 其三,清末民国初,夏子麟,来去扁舟一棹轻，眼光春色隔船明。青山原是无情物，只有莺啼解送迎。
在京试知事不遇南旋感赋二首 其一,清末民国初,夏子麟,自嗤真是太憨生，也向长安逐队行。岂有鸢肩誇骨相，漫将马角望功名。弹冠政海多时彦，拂袖侯门见此伧。买得闲田三十亩，浩然归去学躬耕。
在京试知事不遇南旋感赋二首 其二,清末民国初,夏子麟,七尺昂藏原不伦，悔将车马逐征尘。高歌孰赏郢中曲，焦尾谁怜灶下薪。岂有苞苴能济世，惟馀藜藿可医贫。故山猿鹤应非笑，归去来兮返我真。
秋夜,清末民国初,夏子麟,残月空斜挂，疏星点点明。稀微萤火淡，我意更幽清。
雪侠陈君从玉照属题，谨奉两律，藉当鸿爪 其一,清末民国初,夏子麟,元龙豪气洵超尘，认取本来面目真。偶借银光留色相，静窥秋水见丰神。瀛环可有容身地，宙合终多皮相人。世事萍踪同聚散，三生翰墨證前因。
雪侠陈君从玉照属题，谨奉两律，藉当鸿爪 其二,清末民国初,夏子麟,峥嵘头角气如虹，我亦当年虎啸风。狂向郢中歌白雪，空于爨下泣焦桐。欲全骏骨须留跛，要避蛾眉宜毁容。世道即今多崄巇，可无谨饬慎持躬。
到无锡游荣氏梅园见梅花盛开,清末民国初,夏子麟,冰肌玉骨本清奇，蓦地惊看绝世姿。我欲语花花不语，无言相对立多时。
春日有感,清末民国初,夏子麟,春光满目草萋萋，花近高楼柳近堤。我欲归时归未淂，子规休向耳边啼。
乙丑岁暮，接吴江薛公侠五十初度诗，欲酬而病未能。越年正月，友人招饮大醉，纵笔为此，不知于意云何也,清末民国初,夏子麟,前亿万千年乃有松陵公侠诗，后亿万千年而有松陵公侠诗。公侠之诗非偶然，九霄绛云微风吹，一缕飘瞥落江湄。有人对此欷歔三叹而为辞。公侠读书三万卷，尚谓未尽名山奇。书城坐拥日汲取，孜孜搜讨自道我非痴。壮岁入黉宫，奇才已不羁。沪皖并梁汉，学于仰大师。忽忆吾党童，狂简不可欺。揽镜忽唏老将至，五十驹光等隙驰。握管自写初度词，追昔抚今有所思。长歌千字纷离披，人雊诵之沁肝脾。呜呼，人间今世为何世，洪流猛兽杂恣睢。豺豕当门虎当关，飞者为雄伏者雌。冠冕毁裂，诗书刍狗，焚坑等于秦皇时。嗟我一邱貉，咿唔穷岁欲何为，日月逝兮岁不留。曷不把云母钟进中山酒，长醉不醒，与尔同消万古忧。
题沙女士宗莲丝绣牡丹尺页,清末民国初,夏子麟,千红万紫各登场，国色谁知别有香。一自清平传绝调，至今艳说百花王。
赠破袄,清末民国初,夏子麟,与汝相依五六年，每于冬日倍缠绵。馀温无尽情无限，抛置帘栊意仍牵。
巧月初三日，乐平新妇自北漍归，久别重逢喜可知也。会有作小诗调之者，依韵赋此,清末民国初,夏子麟,竹榻乘凉傍短篱，离情细诉几多时。笑他牛女逢犹晚，输我先吟七夕诗。
棌辑谱稿，过无锡白丹山夏家桥有感,清末民国初,夏子麟,古木参差夕照斜，杞荆杂植乱如麻。行人指点胶南路，犹是溪桥认夏家。
感怀二首 其一,清末民国初,夏子麟,识字先埋百种忧，不忧那便雪盈头。茫茫世事何堪说，避地原为怕效尤。
感怀二首 其二,清末民国初,夏子麟,不详最是富离忧，千古骚人少白头。忏悔愿参欢喜佛，无言镇日惩愆尤。
因病侠棘园依韵见和再叠前韵二首 其一,清末民国初,夏子麟,三十年来患与忧，那堪回首溯从头。总因学未天人贯，不敢无端论怨尤。
因病侠棘园依韵见和再叠前韵二首 其二,清末民国初,夏子麟,买醉为消百斛忧，鸡窗何事苦低头。叹卑嗟老非吾愿，且把言行慎悔尤。
前题再奉病侠,清末民国初,夏子麟,日坐案头身不动，年来人似晚秋蝉。吉凶悔吝何堪说，且向闲中问老禅。
与孙赞英张铁珊晚步夹山，口占,清末民国初,夏子麟,间行路转夹山西，结伴逶迤傍小溪。无限乡村风景好，竹篱茅舍狗牛鸡。
读邃汉室诗,清末民国初,夏子麟,诗成白傅妪都解，嬉笑髯苏句亦奇。平淡总由绚烂出，个中意味几人知。
读棘园诗,清末民国初,夏子麟,乐此吟哦意不疲，输他好学与深思。萧声剑气入诗骨，风格中唐杜牧之。
小步,清末民国初,缪荃孙,随径三五折，疏林重复重。花幽消艳态，地僻敛寒容。流水竹间寺，夕阳江上峰。若逢真隐者，蜡屐许相从。
采莲曲二首 其一,清末民国初,缪荃孙,采莲女，晨起理新妆。一襟浣露珍珠香，风吹翠带惊鸳鸯。鸳鸯惊，入花去。梦惺忪，悄回顾。
采莲曲二首 其二,清末民国初,缪荃孙,采莲女，当门贴翠钿。夕阳潋滟红无边，花意娇如侬可怜。可怜侬，狎鸥鹭。百态生，淩波步。
聊赋短歌即当恸哭四首 其一,清末民国初,缪荃孙,江南闰三月，雪花大如掌。阳和变肃杀，天意先垂象。是夕大营溃，坏云时下上。十万良家子，同声呼放仗。洒血平清渠，暴骨杂榛莽。或云贼四合，无计禦粗犷。或云饷内缺，有心吝金帑。参肉岂足食，谡诛讵云枉？浩劫叹茫茫，抚膺恨畴曩。
聊赋短歌即当恸哭四首 其二,清末民国初,缪荃孙,虎臣真矫矫，将军岭南张。只手撑乾坤，半壁坚金汤。一朝落陷阱，命尽鼓不扬。战马失主归，悲鸣春草凉。云车逐风马，披发叩九阊。自愿为厉鬼，随众扫欃枪。天子亦震惊，览表泪浪浪。申甫期复生，宣力为疆场。
聊赋短歌即当恸哭四首 其三,清末民国初,缪荃孙,赵括真竖子，卫青亦人奴。枢府失胜算，岩疆倚懦夫。赫赫建高牙，指挥包睢盱。闺房溺声色，馀事工呼卢。一朝局势急，遽傺窜海隅。三吴五百里，席捲归萑蒲。鲸鲵吞艅艎，糜鹿游姑苏。万死不塞责，何日欧刀诛。
聊赋短歌即当恸哭四首 其四,清末民国初,缪荃孙,乡闾治团练，白甲军特起。利器只耰锄，高垒惟棘枳。激发忠义忱，不自知生死。楚氛朝甚恶，相距仅尺咫。夜半觅小舟，芦埼先偷舣。奉母彳亍行，暂息沧江涘。苟能全性命，不复顾簪履。窜身豺虎间，草草偷活耳。回首望江南，烽火数千里。
池阳江口对月同吴二谔生饮酒作,清末民国初,缪荃孙,一峰迤逦一峰立，峰峰横亘江南北。月影团团海上摇，大地江山总生色。乌篷小泊明如霜，夹衣消受凉风凉。江头一片空明水，芦花乱捲烟茫茫。对此清旷色先喜，一身月魄冰壶里。船头细酌金庭春，堕地吟魂呼不起。吴郎吐气如长虹，掷杯笑指波涛空。丈夫意气自磊落，肯作儿女悲欢容。酒后发狂忽大叫，利语快如剑出鞘。我酌子劝神鬼惊，我歌子和鱼龙笑。回忆往时二三子，踏歌烂醉城东市。往往寻山不称意，赤脚长弄江头水，只言行乐长如此。一朝鼙鼓满江乡，天南地北皆移徙。何日相逢再把杯，眼中惟我与君尔。吁嗟乎，离合悲欢在一瞬，有酒不饮亦如死。今日池阳口，明日皖江头。不辞典尽鹔鹴裘，一杯重酹江中月，消尽青莲万古愁。
青山谒太白墓,清末民国初,缪荃孙,谪仙人已还仙去，身骑长鲸不肯住。孤坟三尺青山巅，绝无词客吊秋烟。青山主人总奇绝，前有谢朓后青莲。我欲问天天不语，拜公合在西江渚。我欲下笔愧无才，招公合筑糟邱台。公之踪迹如游龙，俗士龊龊谁能容？胸中奇气海岳小，醉后狂歌天地空。桃李家园宴春夜，天伦乐事追群谢。兴酣直踏落雁峰，狂吟奇句惊天公。瀛洲仙草东风绿，沈香亭上呈新曲。猩猩啸雨鬼啼烟，罡风吹落夜郎天。呜呼，一生荣辱皆寄耳，生非生兮死非死。长星耿耿三千丈，光茫下烛万馀子。沧江日夜东南流，诗魂高踞秋风秋。寻山饮酒兴未毕，赤脚下追水中月。月兮月兮尔有情，公乎心迹同其清。世人欲杀不得杀，手抱蟾蜍归玉京。风流歇绝一千载，后之来者犹涕零。蓬莱清浅云车过，应向青山作高卧。水中明月山中云，长伴千秋绝顶人。公乎驰逐且如此，我辈饥驱何足数。巫山十二翠色浓，洞庭波浪巴陵东。何地复与仙人逢，或者相逢樽酒中。
彭泽,清末民国初,缪荃孙,千万峰围斗大城，遗踪何处访渊明？愁无白酒倾杯酌，尚有黄花绕径生。山指双姑摇黛影，江流九派走涛声。一家一缕炊痕白，衬出云闲夕照晴。
武昌县,清末民国初,缪荃孙,似听雷雨急，此地恶风波。天到山头断，舟从石上过。危难先作响，骇浪细旋涡。半日篷窗坐，愁多两鬓皤。
夜泊,清末民国初,缪荃孙,秋山淡到翠痕无，近水人家入画图。远渚破烟飞雁鹜，凉风吹绿战菰蒲。半舱月色诗情冷，一枕江声客梦孤。挑尽寒灯眠不得，篷窗自酌买春壶。
留别吴谔生表兄二首 其一,清末民国初,缪荃孙,江天风急雁行分，一曲骊歌不忍闻。已是天涯同作客，哪堪今夕又离群。帆开吴楚江头月，泪洒潇湘水上云。惆怅临岐珍重语，日初斜处酒初醺。
留别吴谔生表兄二首 其二,清末民国初,缪荃孙,趋侍庭闱万里行，愁风愁水一程程。未深阅历常怜弟，怕以饥寒更累兄。风色满江游子泪，夕阳半舫故人情。天涯有目催归棹，红药花中酒共倾。
嘉鱼道中,清末民国初,缪荃孙,落叶飞如雨，柴门静闭关。人驱黄犊返，我羡白鸥闲。落日下高树，寒烟沈远山。篷窗无一事，村酒破愁颜。
沔阳舟次,清末民国初,缪荃孙,极浦与云齐，轻舟怕路迷。风驱群木偃，天压万山低。远渚聚饥雁，荒村鸣午鸡。客中听不得，况有鹧鸪啼。
岳阳道中四首 其一,清末民国初,缪荃孙,山光泻碧水凝蓝，收拾全湖一镜涵。醉向岳阳楼上望，秋声催梦下江南。
岳阳道中四首 其二,清末民国初,缪荃孙,风叶如云坠远汀，蛟龙长带水花腥。一声月下关山笛，吹得秋心满洞庭。
岳阳道中四首 其三,清末民国初,缪荃孙,一番诗意夕阳催，渡口苍茫暝色开。底事篷窗寒影重，奇峰天外忽飞来。
岳阳道中四首 其四,清末民国初,缪荃孙,鹧鸪稳住绿槎枒，目极山巅更水涯。听遍声声行不得，可知奔走已无家。
辰州吊秋帆制府,清末民国初,缪荃孙,锁钥南疆倚老臣，外苗内教剧艰辛。诗吟箕尾身先逝，兵困壶头志不伸。功罪但凭舆论定，交游均誉性情真。孤寒八百空垂泪，并世何从得此人。
镇筸四首 其一,清末民国初,缪荃孙,西南天尽处，高踞百蛮秋。风俗黔中近，江山楚上游。箐浓蛇屈曲，云密鸟钩辀。介子祠堂在，论功世寡俦。
镇筸四首 其二,清末民国初,缪荃孙,危堞真天半，崇碉尚水滨。礼仪杂夷夏，户口半兵民。铜鼓时驱鬼，金钱喜卜神。五溪今乐土，气象总狉榛。
镇筸四首 其三,清末民国初,缪荃孙,民居多绕郭，了了数炊烟。树老根盘屋，山高顶凿田。砌滩支急碓，刳木引流泉。但愿龚黄治，逍遥乐岁年。
镇筸四首 其四,清末民国初,缪荃孙,逋寇边烽紧，征人战血殷。怪风占白贼，满月啸乌蛮。鼓角鸣秋垒，星河落晓山。古今名将相，遗恨不生还。
阶州营次呈周渭臣军门,清末民国初,缪荃孙,营门人静大旗凉，陇右山河气莽苍。万马无声秋月皎，催诗更补菊花觞。
移居,清末民国初,缪荃孙,莺花海里卜安居，自悔年来作计疏。身世已同鸥泛泛，羁栖敢望屋渠渠。蔽阴遥借邻家树，停辙偏多长者车。回首江南风景好，蒋家三径近何如？飘泊天涯近十年，栖迟锦里又三迁。一囊未获侏儒粟，二顷空思阳羡田。喜学枯禅参白社，醉吟诗句问青天。飞花飞絮同飘泊，不受人怜亦自怜。
送砚农兄从军越巂三首 其一,清末民国初,缪荃孙,少小不相识，闻名心尚疑。兄游夜郎域，我生吴江湄。相去千万里，眠食无由知。客岁栖锦城，识面嗟何迟。枥马嘶北风，乌鹊绕南枝。故里隔烽烟，执手重唏嚱。遥羡岷江流，日夜东南驰。
送砚农兄从军越巂三首 其二,清末民国初,缪荃孙,邛崃插天半，金沙流渺绵。桄椰暗毒雾，鹦鹉啼荒烟。亭障迫烽燧，雨雪摩戈鋋。桓桓丁都护，幕府需高贤。依人王仲宣，遂赋从军篇。飞书资虎仆，知己托龙泉。牧马金络头，手执珊瑚鞭。意气何慷慨，去去南荒天。
送砚农兄从军越巂三首 其三,清末民国初,缪荃孙,无家事远游，半生长作客。尘霏燕市红，雪蹋梁园白。揽曫黔山云，挂帆楚江月。平生所游历，一一感畴昔。三十不得志，僚佐亦恬适。勒铭摹荒崖，运筹倚前席。治县翻旧谱，拭目飞乔易。加饭弟兄心，何况远行役。
寄费幼鹤表丈,清末民国初,缪荃孙,劣虎优龙总异才，自甘溷迹逐尘埃。神君心有齐民术，廉吏今无避债台。官阁鬓朋搜旧本，江村父老贳新醅。庙堂荐祢知何日，屈指谁为济世材。
寄张丈瑞之,清末民国初,缪荃孙,忆过庞公下拜初，便垂青眼独怜余。难销奇气浇醇酒，典尽春衣购异书。偶露性情交倍契，各谋甘旨会仍疏。渝江日夜东流水，时向江干觅鲤鱼。
眉州,清末民国初,缪荃孙,玻璃江上波犹绿，难觅玻璃酒一壶。欲起坡公重问讯，此闲应不羡西湖。
望淩云山,清末民国初,缪荃孙,未作淩云载酒游，此生深恐负嘉州。江山奇丽空千古，身世飘零又几秋。风静游鱼吹墨浪，云开斜日下乌尤。舍人注雅台犹在，莫谓宏农旧迹留。
出都题壁五首 其一,清末民国初,缪荃孙,红尘飞十丈，冠盖满华京。挥手出门去，西山一笑迎。萍踪游子恨，絮语故人情。桥下桑乾水，都成呜咽声。
出都题壁五首 其二,清末民国初,缪荃孙,种辨踰淮橘，锄先当户兰。功名等鸡肋，去住累猪肝。春水南唐恨，青山蜀道难。故园何日返？东望总漫漫。
出都题壁五首 其三,清末民国初,缪荃孙,孰决推枰策，谁成扫箨功。当关无卧虎，中泽遍哀鸿。南国音书梗，东山杼轴空。昨闻驰露布，又奏翠微宫。
出都题壁五首 其四,清末民国初,缪荃孙,建白无良策，苍黄等弈棋。连营九节度，卜战七稽疑。人事犹难尽，天心孰可知。中原诸将帅，忆否受恩时？
出都题壁五首 其五,清末民国初,缪荃孙,一觉扬州梦，茫茫何处寻。早知相别易，转觉用情深。兰芷三春色，江湖万里心。新愁浇不得，弹剑作长吟。
韩侯岭淮阴侯祠,清末民国初,缪荃孙,功成不作赤松游，便合将身齿属镂。国士一言扶汉鼎，孤儿九死窜蛮陬。芝吟黄绮悲真主，瓜熟青门感故侯。末路英雄同一哭，萧萧泜水自东流。
霍州道中八首 其一,清末民国初,缪荃孙,一层云闲一层峰，峰影不如云影浓。忽地风吹云尽散，马前了了翠芙蓉。
霍州道中八首 其二,清末民国初,缪荃孙,路半崎岖壁半斜，竹篱茅舍野人家。红红白白扶疏处，开遍空山莺粟花。
霍州道中八首 其三,清末民国初,缪荃孙,韩侯岭上阵云苍，韩侯岭下衰草黄。行人下马拜祠宇，肃肃野风吹夕阳。
霍州道中八首 其四,清末民国初,缪荃孙,霍山万叠翠钩连，上有苍松不计年。我欲结茅山下住，松花如雨打琴弦。
霍州道中八首 其五,清末民国初,缪荃孙,黄沙屑屑水萧萧，惨淡寒云国士桥。毕竟士为知己死，金台何事笑燕昭。
霍州道中八首 其六,清末民国初,缪荃孙,水田种稻旱种麦，低岭种荞高种桑。一种土风淳且朴，臣居原是古平阳。
霍州道中八首 其七,清末民国初,缪荃孙,一曲横汾继大风，汉家天子自英雄。年年汾水秋飞雁，只剩河山夕照中。
霍州道中八首 其八,清末民国初,缪荃孙,土岭层层稳结庐，流水活活暗通渠。田家风景清如此，笑问征人如不如？
留别成都友人三首 其一,清末民国初,缪荃孙,秋思茫茫海样宽，惯冲风雪上长安。马蹄岁月真虚掷，鸡肋功名亦太难。豪气未除犹跌宕，狂言偶发又阑珊。黄金易尽朱颜老，空叹虞翻骨相寒。
留别成都友人三首 其二,清末民国初,缪荃孙,天涯无地寄吟身，庾氏飘零阮氏贫。不分揶揄逢路鬼，最相契阔是钱神。清门零落无昆季，旅况艰难仗老亲。除是清山知此意，几曾艳蹋六街尘。
留别成都友人三首 其三,清末民国初,缪荃孙,击碎琅琊处仲壶，十年踪迹遍江湖。淩云才笔惭鹦鹉，芳草年华怨鹧鸪。朋辈风流依白社，酒人星散感黄垆。凤城烟月蓉城柳，两地相思无日无。
郎当驿,清末民国初,缪荃孙,猪龙犯关延秋开，三郎已是郎当来。射生五百迎龙驭，三郎又是郎当去。郎当郎当一声声，一风吹与三郎听。三郎听罢泪如雨，不悲九庙成灰土，但悲南内春无主。月明一曲雨淋铃，可似霓裳羽衣舞。
循潜水西行,清末民国初,缪荃孙,山屏隐青绿，林木滃然秀。西风吹飒飒，落叶疑雨骤。泉随云共飞，石与人争瘦。树根枯蔓缠，岩腹涩苔锈。流水渐归壑，无复蛟螭斗。垂虹卧飞梁，修蚓滴岩溜。景物足清幽，民居犹朴陋。茅屋数十椽，草草创旁构。默寻炊烟微，计时恰清昼。
牢固关,清末民国初,缪荃孙,一峰十数盘，一盘十数丈。仄径悬林杪，如线穿云上。青天来压人，頫首不敢仰。大壑窅无底，空外忽闻响。幽疑藏蛟龙，怪或走夔罔。置身千仞危，容足两分广。平生磊落怀，到此亦惘惘。豁然淩绝顶，群山敢争长。驻足倚雄关，悠悠结虚想。
留坝,清末民国初,缪荃孙,斗大孤城斧底悬，画眉关倚夕阳边。数重树影翠欲滴，一线青天光不圆。挽粟惜无流马运，佩刀终逊买牛便。莫言氐道衣冠贱，锋镝馀生倍可怜。
潼关,清末民国初,缪荃孙,孤城天下脊，门倚夕阳开。峻阪盘云去，长河裂地来。乘时须守险，重镇亦需才。前代兴亡事，苍茫付酒杯。
望太行,清末民国初,缪荃孙,万千云气郁青苍，马首西回见太行。左界河山蟠晋赵，中原天地划阴阳。雪花吟入冬心淡，风色吹馀鬓影凉。十载盐车空历碌，长鸣坂下太摧伤。
别姚观察觐元用陆祁生别阮太傅韵三首 其一,清末民国初,缪荃孙,斯文久沦寂，大雅谁扶持。诸子并百家，异说犹纷驰。拘者困桎梏，健者矜权奇。方矩用勿错，明镜照勿疲。东南树坛坫，异色生旌旗。我亦性嗜古，返躬心勿疑。敢希建轮狄，愿从谋野裨。
别姚观察觐元用陆祁生别阮太傅韵三首 其二,清末民国初,缪荃孙,闻声久相契，遇合亦有时。沈思犹噤齿，高论先伸眉。槃槃泰山云，郁郁浊水泥。云分相隔契，遇合匪所思。拯疴时馈药，嘘寒亦解衣。遂令拘曲儒，说公忘巍巍。青萍吐奇气，拂拭增光辉。追维知己恩，益增别后悲。
别姚观察觐元用陆祁生别阮太傅韵三首 其三,清末民国初,缪荃孙,浮生误笔砚，安望万里侯。但冀磨铁穿，敢辞缘木求。朔风澹白日，长城亘幽州。谈笑五千里，惯作金台游。功名谁足重，文字谁千秋。
萧寺养疴焚香枯坐怀人感旧得三十篇柬锦里同人兼寄都门旧友 其一,清末民国初,缪荃孙,忆昔李夫子，曾誇天马驹。地舆经纬域，韵法直横图。绝业傅青简，遗文散绿芜。髫年曾请益，珞珞愧今吾。
萧寺养疴焚香枯坐怀人感旧得三十篇柬锦里同人兼寄都门旧友 其二,清末民国初,缪荃孙,劫火彻云高，声声唱董逃。书生思报国，战士励同袍。枯骨乌鸢饱，空城豺虎号。灵胥如可作，把臂大江涛。
萧寺养疴焚香枯坐怀人感旧得三十篇柬锦里同人兼寄都门旧友 其三,清末民国初,缪荃孙,识我泥涂里，三薰三沐之。穷途知己感，过誉众心疑。岁月销诗卷，风霜换鬓丝。瓣香绛云叟，如见剧谈时。
萧寺养疴焚香枯坐怀人感旧得三十篇柬锦里同人兼寄都门旧友 其四,清末民国初,缪荃孙,袁淑文辞艳，虞翻骨相寒。依人歌剑铗，误我只儒冠。暂别芙蓉幕，仍餐苜蓿盘。淮云鸿雁杳，不寄尺书看。
萧寺养疴焚香枯坐怀人感旧得三十篇柬锦里同人兼寄都门旧友 其五,清末民国初,缪荃孙,门藏修竹里，中有苦吟声。扫石惊秋瘦，眠琴待月生。三乘归岛佛，五字铸刘城。绝妙催诗法，连浮太白觥。
萧寺养疴焚香枯坐怀人感旧得三十篇柬锦里同人兼寄都门旧友 其六,清末民国初,缪荃孙,一别十年久，音书亦渺茫。从军新乐府，行客古河梁。竹叶扶残醉，梅花沁古香。旧游如梦里，回首碧山堂。
萧寺养疴焚香枯坐怀人感旧得三十篇柬锦里同人兼寄都门旧友 其七,清末民国初,缪荃孙,龙性嵇中散，蛾眉屈左徒。一生怜宦拙，万里感饥驱。天亦奇才妒，人多欲杀无。西州门外路，一恸彻泉途。
萧寺养疴焚香枯坐怀人感旧得三十篇柬锦里同人兼寄都门旧友 其八,清末民国初,缪荃孙,刀光如泼水，冻月关吟卮。长揖容吾辈，狂谈忆往时。诗吟宣武幕，敌怖顺昌旗。金筑烽烟靖，铭功好致辞。
萧寺养疴焚香枯坐怀人感旧得三十篇柬锦里同人兼寄都门旧友 其九,清末民国初,缪荃孙,弟五才名著，心期书画传。风流陶令宅，虹月米家船。贝叶绝参佛，莲华果證仙。前身论慧业，应是蕊珠天。
萧寺养疴焚香枯坐怀人感旧得三十篇柬锦里同人兼寄都门旧友 其十,清末民国初,缪荃孙,啖我牛心炙，叨君骥尾名。梦天李长吉，亡命赵邠卿。惨淡黄垆哭，凄凉白社盟。更怜刘贡父，旅殡滞燕京。
萧寺养疴焚香枯坐怀人感旧得三十篇柬锦里同人兼寄都门旧友 其十一,清末民国初,缪荃孙,狎主敦槃会，惟君律最严。忠言争药石，俗耳仗针砭。家计殊难遣，粗官亦不嫌。春明风雪冷，应否斗叉尖。
萧寺养疴焚香枯坐怀人感旧得三十篇柬锦里同人兼寄都门旧友 其十二,清末民国初,缪荃孙,鸡鹜羞为伍，摩天曳远音。幽花无艳骨，古瑟写秋心。说剑英姿在，谈经道气深。鸰原悲弱弟，风雨助哀吟。
萧寺养疴焚香枯坐怀人感旧得三十篇柬锦里同人兼寄都门旧友 其十三,清末民国初,缪荃孙,长安五千里，春梦远于天。恍入西窗坐，追随几席前。三生联密谛，百韵饯离筵。光采难终闷，摩挲宝剑篇。
萧寺养疴焚香枯坐怀人感旧得三十篇柬锦里同人兼寄都门旧友 其十四,清末民国初,缪荃孙,下第刘蕡策，钟情苟令香。雨怀宵磊落，花思晓苍茫。慧舌调鹦鹉，闲情引凤皇。蹋歌归缓缓，呼出月如霜。
萧寺养疴焚香枯坐怀人感旧得三十篇柬锦里同人兼寄都门旧友 其十五,清末民国初,缪荃孙,同作天涯客，同吟弃妇辞。前生疑骨肉，今夕共欢悲。马足太行月，猿声巫峡诗。昔曾携手处，爪印又多时。
萧寺养疴焚香枯坐怀人感旧得三十篇柬锦里同人兼寄都门旧友 其十六,清末民国初,缪荃孙,同人四五辈，跌宕最输君。得意生花笔，伤心宿草坟。神仙三岛月，金粉六朝文。滴尽西河泪，泉台讵忍闻。
萧寺养疴焚香枯坐怀人感旧得三十篇柬锦里同人兼寄都门旧友 其十七,清末民国初,缪荃孙,手握步天尺，夜登观象台。欲呼阳利起，绝学问东来。星斗淩千丈，山川隘八垓。莫存摇落感，斯世正需才。
萧寺养疴焚香枯坐怀人感旧得三十篇柬锦里同人兼寄都门旧友 其十八,清末民国初,缪荃孙,旧事从头数，交情总角前。深杯鲸吸海，采笔凤摩天。归梦蓉湖棹，哀音蜀国弦。去留两无计，滞迹又经年。
萧寺养疴焚香枯坐怀人感旧得三十篇柬锦里同人兼寄都门旧友 其十九,清末民国初,缪荃孙,紫陌寻春夕，红牙按拍时。桓生新涕泪，卫玠旧丰姿。才美翻成累，情多不厌痴。春来红豆子，新种一枝枝。
萧寺养疴焚香枯坐怀人感旧得三十篇柬锦里同人兼寄都门旧友 其二十一,清末民国初,缪荃孙,红尘飞十丈，中有子云居。座设谈经席，门多问字车。烟花春晼晚，水竹境萧疏。胸次有真乐，何须问宿储？
萧寺养疴焚香枯坐怀人感旧得三十篇柬锦里同人兼寄都门旧友 其二十二,清末民国初,缪荃孙,士蔚帛冠旧，张融革带长。遗经宗许郑，俳体薄齐梁。花雨吟诗社，茶烟选佛场。苦吟当子夜，一字尚参商。
萧寺养疴焚香枯坐怀人感旧得三十篇柬锦里同人兼寄都门旧友 其二十三,清末民国初,缪荃孙,耆旧江乡尽，骚坛仗主盟。莺花京国梦，鸿雪故人情。乡味银丝鲙，山厨玉糁羹。酒酣难自遣，入市访荆卿。
萧寺养疴焚香枯坐怀人感旧得三十篇柬锦里同人兼寄都门旧友 其二十四,清末民国初,缪荃孙,天马嘶风走，无烦金络头。放衙云出岫，折狱月澄秋。举手招黄鹤，盟心只白鸥。醉归常夜半，忆否凤城游？
萧寺养疴焚香枯坐怀人感旧得三十篇柬锦里同人兼寄都门旧友 其二十六,清末民国初,缪荃孙,千秋思尚友，叔重与康成。金石纵横列，丹铅点勘精。天教攻著述，心早薄科名。双鲤何时达，迢迢盼去程。
萧寺养疴焚香枯坐怀人感旧得三十篇柬锦里同人兼寄都门旧友 其二十七,清末民国初,缪荃孙,李峤真才子，高阳旧酒徒。谈兵犹娓娓，击缶尚乌乌。逸足羁骐骥，归心托鹧鸪。宛邻如不死，得见替人无？
沌中杂诗四首 其一,清末民国初,缪荃孙,回帆西上快扬舲，沌口烟波接渺冥。入蜀重翻放翁记，云山到眼似曾经。
沌中杂诗四首 其二,清末民国初,缪荃孙,山湖西去接长湖，湖外山痕淡欲无。古木两三茅屋小，湖村小景付倪迂。
沌中杂诗四首 其三,清末民国初,缪荃孙,湖云吹散远天澄，打稻村前趁晚晴。一缕柳丝红不定，夕阳犹傍远山明。
沌中杂诗四首 其四,清末民国初,缪荃孙,眉山浅画髻云梳，生小鱼娃惯水居。妾自持篙郎繫网，今朝准网罽花鱼。
渡白鹭湖,清末民国初,缪荃孙,西风瑟瑟吹菰蒲，舟人唤渡白鹭湖。湖光玻璃一色铺，湖波活翠明双矑。翠波潋滟新痕缬，波卷苇花白飞雪。布帆掠波作三折，波影疑是狂龙掣。沙滩惊起闲鸥眠，鸥飞乱点波心天。昔时莲叶何田田，莲花落尽流寒烟。寒烟一片碧无缝，风定夕阳红不动。渔舟欸乃歌相送，客心恍入江南梦。
田家乐事四首 其一 穫稻,清末民国初,缪荃孙,凉风起天末，吹来粳稻香。秋云一万顷，匝地铺深黄。门内瓜壶酒，门前碌碡场。磨镰吐新月，压担沈斜阳。篝火试新春，粒粒珍珠光。昨岁苦亢旱，乡里多流亡。差幸今年丰，及时谋盖藏。侧闻县符下，伍伯催纳粮。输供必精凿，飞挽达京仓。饱暖皆天恩，何敢杂秕糠。惟愿晴雨匀，岁岁占金穰。
田家乐事四首 其二 纺线,清末民国初,缪荃孙,灯光透林木，一粟摇青荧。轧轧复哑哑，中有纺车声。一丝兼一缕，心苦为分明。宛若相慰劳，长夜达五更。今年苦淫雨，吴绵薄收成。亲老子亦幼，适体先经营。馀布贩街头，稍补谷价平。罗绮岂不羡，赋命甘苦辛。风雪免号寒，笑语皆天真。
田家乐事四首 其三 结茅,清末民国初,缪荃孙,茅屋两三椽，门对青山开。深恐秋风急，家室先摧颓。白雪理庚庚，昼夜手编排。昔日我旧居，轮换高崔嵬。一朝观豺虎，化为尘与灰。乱定返乡里，亲自除草莱。蜗居低打头，坐卧鸡犬偕。吾侪本小人，蓬荜分所该。昨闻圣明诏，亦罢建章台。广厦庇孤寒，空存杜陵怀。
田家乐事四首 其四 莳菜,清末民国初,缪荃孙,岁晚谋旨蓄，斸地篱落前。嫩荄苏宿雨，秀色凝荒烟。但足佐盘飧，妇子罗长筵。英雄老闭门，习勤智自全。处士甘灌园，逃名惟所便。何况山中人，长吟寒畦篇。秋雨莼鲈饭，春风燕笋天。生小住江南，适口皆肥鲜。但愿无菜色，长书大有年。
鹿头关,清末民国初,缪荃孙,陆海数百里，到此势一束。连山亘坡陀，层景丽幽瞩。侧闻半英雄，于此饱敌镞。卧龙失其侣，汉社遂终屋。斜阳衔祠宇，丰碑峙林麓。老树号秋风，疑是炎精哭。
剑门,清末民国初,缪荃孙,封关非丸泥，十万横磨剑。清时道荡平，行者色犹变。巴西老流民，慷慨目如电。刘禅信庸才，江山听沦陷。如何君子孙，亦复繫白练。前王与后孟，纷纷事荒宴。但见开关降，不见当关战。在德不在德，吾读吴起传。
天然桥,清末民国初,缪荃孙,一峰忽东回，一峰向西峙。一峰跨其间，如龙饮涧水。老柏鳞之而，森然拔地起。两间窈且深，俯视疑无底。我怀乔文衣，翠云榜已毁。文采会几时，零落已如此。
大木树,清末民国初,缪荃孙,朝踏大剑云，暮饮小剑水。剑山割我肠，剑水漱我齿。天低时压头，石滑不受趾。其旁有云头，造物弄奇诡。五步一褰裳，十步一趿履。形肖皱瘦透，色幻青红紫。米颠如有知，下拜自兹始。
沔县谒诸葛忠武侯祠,清末民国初,缪荃孙,莘野聘阿衡，渭滨师尚父。三顾南阳庐，盛事追皇古。炎汉四百载，惟公一身拄。艰难得益州，定鼎符高祖。北伐先征南，蛮夷亦心膂。王业不偏安，臣志天应许。长才诩卧龙，强敌畏如虎。天若假公年，渭上规进取。曹马一搆衅，钦诞皆外侮。长驱定中原，芳降权亦虏。凄凄五丈原，大星惨无语。遂令汉山河，拱手归典午。林深啼杜鹃，月黑闻铜鼓。云霄长叹息，挥手谢伊吕。
画眉关,清末民国初,缪荃孙,五步一坡陀，十步一曲折。风雨剥蚀馀，石色沁积铁。窈真绕羊肠，深疑入鼠穴。天光透覆釜，地影破圆玦。举头三尺压，容足二分劣。匐匍升山巅，半晌犹哽咽。
卫辉道中,清末民国初,缪荃孙,征车惯耐北风寒，检点征衣总觉单。古道夕阳鸦背闪，太行残雪马头看。地当河北民风健，天入中原眼界宽。醉把吴钩一长啸，壮怀毕竟误儒冠。
武昌感怀二首 其一,清末民国初,缪荃孙,片帆又到武昌城，江上青山倍有情。游子重来黄鹤笑，故人无恙白鸥盟。梅花笛里诗心淡，荒草洲边客梦清。太息吴刚已仙去，临歧涕泗忆纵横。
武昌感怀二首 其二,清末民国初,缪荃孙,旧时同学半应官，愧我疏狂觅食难。劫火江山犹绮丽，少年意气渐阑珊。半生落拓张仪舌，万里栖迟阂叔肝。日暮乡关渺何处，苇花萧瑟北风寒。
荆州,清末民国初,缪荃孙,层城百雉尚巍峨，城外寒江走白波。豚犬儿郎天下笑，鲫鱼措大古来多。解名共羡文泉笔，节镇终挥无赖戈。霸业才人两消歇，临风都付竹枝歌。
松滋道中,清末民国初,缪荃孙,万顷烟波夕照迟，布帆安稳过松滋。渔歌猎响都萧瑟，忆否松滋绝妙词？
西陵峡,清末民国初,缪荃孙,万山相向生，陡束一江狭。阴风飒飒吹，送入西陵峡。前窥路若穷，仰视天欲压。云头虚白封，石脚瘦青插。愁闻猿猱啼，喜与蛟龙狎。百丈曳江上，操纵颇如法。入蜀此初桄，已过心尚怯。
黄陵庙,清末民国初,缪荃孙,导江盘三峡，美哉神禹功。天地有缺陷，思以人力通。惟神宝佐禹，效命庚辰同。云旗驱黄牛，蹴蹋龙蛇宫。圭握百灵符，炉铸万物铜。遂令南条水，万壑皆朝东。庙貌留空山，蘋藻走村翁。庙前盘老树，山鬼啼西风。
腰站河,清末民国初,缪荃孙,打篷雨声歇，渐闻柔橹声。披衣起窥天，寒色洗晶瑩。落月大如斗，光与朝曦争。四山湿翠飞，翘首媚新晴。其上最高处，残雪横庚庚。白云生山腰，一抹似水平。轻风忽倒吹，须臾灭复明。此境信幽绝，墨妙思关荆。
新滩,清末民国初,缪荃孙,去滩逾十里，早闻声嘈嘈。滩扼水愈怒，水激滩愈高。一滩十数折，万丈飞秋涛。响极反不闻，浩浩天风号。狠石尽骨立，八柱支断鳌。老鱼跳波舞，惯吸人脂膏。进寸退或尺，足迸目敢逃。一落焉可想，生死争秋毫。
亭子垭,清末民国初,缪荃孙,万山清入梦，拍手唤不醒。百折复千梯，势与升天等。古藤牵我衣，怪石压我顶。苔涩腥红滑，竹瘦寒绿挺。风酸疑裂指，泥深或没胫。云散一回首，苍然城郭迥。野者荷锄来，亦复辟畦町。
黄泥篇,清末民国初,缪荃孙,十步五步石，千竿万竿竹。石丑压竹顶，竹锐洞石腹。竹石互撑拄，并作一团绿。泉声飞竹里，绕石鸣琴筑。竹阴高接天，下有幽人屋。幽人真石友，倚竹吟且读。吾生太扰攘，羡君饱清福。
游丝次刘子迎韵四首 其一,清末民国初,缪荃孙,愿与东皇挽艳阳，炉烟共驻碧云堂。金针似我同抛掷，玉尺凭人试短长。无复蜻蜓依钓渚，空馀络纬警横塘。春三羡杀蚕娘锦，珍重朝朝伐远扬。
游丝次刘子迎韵四首 其二,清末民国初,缪荃孙,海棠帘外禦风来，也逐残绒傍镜台。别启大千输藕孔，微穿九曲谢珠胎。升沈不定难轻许，聚散无端亦费猜。织女机声听夜月，自惭补衮本非才。
游丝次刘子迎韵四首 其三,清末民国初,缪荃孙,夕照楼台廿四桥，春痕不共曲尘销。柔情似水三分捲，客梦如云一缕摇。无力任牵风袅袅，有心空阻路迢迢。陌头杨柳原同调，甘向人前学折腰。
游丝次刘子迎韵四首 其四,清末民国初,缪荃孙,天遣飘零过一生，愁烟愁雨更愁晴。牵来傀儡浑无力，织到璇玑总未成。尘海几人离茧缚，花天一例等蛛萦。负风倘作淩云想，莫阻鹏抟九万程。
题陶心云同年稷山访碑图,清末民国初,缪荃孙,稷山楼主海上来，贻我宝刻同琼瑰。媵之长歌更奇绝，逸气磊落浮云开。昔年杜老探奇迹，刻画琳琅出丛碧。避兵何处吊钱王，此是建初元载石。偏旁点画考订频，廿字三韵通先真。大吉岂徒摹吉语，祓除不洁招灵神。君今怀古嗜幽访，翘企前修敢多让。手携毡墨踏云来，姓名题遍青萝嶂。一千八百又五年，石花墨汁长新鲜。近时翁王昔欧赵，眼福辄欲誇前贤。从来古刻江南少，烽火经年幸长保。差与三老相肩随，不独校官誇瑰宝。嗜奇我亦与君同，曾访残碑走蜀东。破画拭苔认丁鲂，駮文敲火辨卢丰。同调天涯人几个，嗟君意气遭频挫。漫咏将离寄别情，石交更忆陈惊座。神物显晦终有时，蓄志媚古天应知。乱山青青云尽处，祝君再遇鸿嘉碑。
次韵答朱桂卿,清末民国初,缪荃孙,取士较文字，得失常参半。秀才不知书，易起达士叹。名榜推己未，遗文时撷玩。尺璧宝璆琳，珍木弃樗散。庚辰真继起，前后遥为伴。学问各千秋，声名竞一旦。公叔旷代才，闭门坐吟案。字研尔雅诂，诗讽楚辞乱。理干自卓荦，心苗久漱盥。纂组师盛览，呻吟殊郑缓。张许吴郝鲍，学识本同贯。走也菰芦人，典起惭懦顽。流派睽渊源，陈言嘘尽炭。木非济川楫，安望翘材馆。贻诗感高意，冰雪成奇暖。出入怀袖间，时时挹英粲。
卢师山,清末民国初,缪荃孙,停辙卢师山，蹑屩尸陀林。绝壁呀然开，幽房阒重阴。白日飞不到，万籁皆沈瘖。随师去已久，遗迹留高岑。鞭驱二龙子，永閟寒潭深。好藉法王力，转移造物心。农田龟背圻，蜿蜒施甘霖。
卧佛寺,清末民国初,缪荃孙,随山四五转，中有一兰若。拔地插松桧，参天起楼阁。花雨诸天散，风烟半林约。浓翠泼山眉，淡红泼日脚。淙淙复琤琤，流水细归壑。我佛疲津梁，欹枕寻至乐。精气所发泄，桫逻花正足。
涿州四首 其一,清末民国初,缪荃孙,何粉荀香顾影怜，翰林年少望如仙。小冯若不投阉党，迟入黄扉只数年。
涿州四首 其二,清末民国初,缪荃孙,上将新加槃水诛，讲筵片语快私图。不知绣像辽东传，尚有流传旧本无？
涿州四首 其三,清末民国初,缪荃孙,躬赍巨炮到神京，逆案难翻铁铸成。留与新朝娴掌故，春官四典犯殊荣。
涿州四首 其四,清末民国初,缪荃孙,实录宫中枉自焚，灵狸蜚语尚传闻。只馀快雪堂中帖，玉匣缣囊护墨云。
雄县,清末民国初,缪荃孙,瓦桥关下阵云阴，凿浸屯田计画深。地险几同榆叶塞，诗人偏赏蓼花吟。貔貅亭障殊非昔，蜃蛤萑蒲利至今。若为畿南筹水利，陂塘阡陌两销沈。
题江郑堂募梓图四首 其一,清末民国初,缪荃孙,破屋寒檠自著书，书多金少计何如？画师代觅求金术，手写新图仿募驴。
题江郑堂募梓图四首 其二,清末民国初,缪荃孙,撒手千金事太痴，先生幸值太平时。仪征不作笥河死，抱璞空山何所之。
题江郑堂募梓图四首 其三,清末民国初,缪荃孙,遗书今已再三镌，伍后居然媲阮前。琐碎雅笺亦收拾，一灯偏向粤东传。
题江郑堂募梓图四首 其四,清末民国初,缪荃孙,红桥西畔谒鳣堂，为语传经事较详。太息令威已仙去，笛声哀怨起山阳。
销寒第一集和宋芸子参赞韵,清末民国初,缪荃孙,寒天无计偿宿逋，宋侯招我饮市垆。吟朋三五不期集，著衣倒屣相追呼。玉釭万杓倾冻碧，举杯一吸长鲸如。人馔黄羊来朔漠，盈筐紫蟹推津沽。谈碑上追欧曾赵，琢句高压王杨卢。歌声遏云杂丝竹，绕树惊起西飞乌。幕天席地无不可，刘伶阮籍皆吾徒。朔风扑担白日黯，盎盎一室春魂苏。有日吟篇积钜轴，几时社集摹新图。宋侯英姿天下无，用世不辞官职粗。楼船东指四万里，蓬莱弱水成康衢。掉尾恣睢狎海熊，无情喜怒调园狙。挥手行矣休踯蹰，瞬经安息通遮须。标格棱棱竦华岳，襟怀浩浩倾江湖。儒生报国文字耳，试看奉使西游书。只我偃蹇同瓠落，桑榆无术挽东隅。颓然一醉万事足，回头冻月穿窗疏。
江亭雪后作四首 其一,清末民国初,缪荃孙,极天雪色压城闉，吟社招邀互主宾。座上分曹谈笑洽，酒边角艺性情真。
江亭雪后作四首 其二,清末民国初,缪荃孙,灌园抱瓮容吾辈，破浪乘风大有人。搔首问天增感慨，胸中五岳自嶙峋。
江亭雪后作四首 其三,清末民国初,缪荃孙,万人海里苦低眉，浪说鹪鹩寄一枝。荐士竞传杨得意，直言终让魏无知。
江亭雪后作四首 其四,清末民国初,缪荃孙,名场到处朱成碧，京洛频年素化缁。柏酒松盆催改岁，春风还上鬓边丝。
焦山四首 其一,清末民国初,缪荃孙,故人避暑焦山去，门外长江浊浪奔。山水窟中萃奇士，昔时苏陆今洪孙。
焦山四首 其二,清末民国初,缪荃孙,阮公昔年置书藏，山僧掇拾犹殷勤。文宗万帙归劫火，大府充耳不欲闻。
焦山四首 其三,清末民国初,缪荃孙,节庵少年负奇气，抱冰不冷火不温。夜深呜呜发高唱，惊起老蛟来叩门。
焦山四首 其四,清末民国初,缪荃孙,我今重蹋邯郸道，没踝黄尘甘踯躅。何时归棹向江南，万斛春波饮寒绿。
游赭山塔院答袁重黎同年三首 其一,清末民国初,缪荃孙,环塔幽篁里，精庐接乱山。秋随黄叶尽，人共白云闲。古道侵烟点，荒碑渍藓斑。江天供一览，绝顶快跻攀。
游赭山塔院答袁重黎同年三首 其二,清末民国初,缪荃孙,山翠尚疑滴，分宁书已无。昔贤如可作，胜境又何殊。涧水流琴筑，晴峦入画图。平生瓣香意，落纸强追摹。
游赭山塔院答袁重黎同年三首 其三,清末民国初,缪荃孙,同辈推袁虎，江东倚谢安。抗心千古易，挽劫一人难。伟略胸成竹，清言舌泛澜。云泥今已判，无计慰衰残。
湖水榭赏秋二首 其一,清末民国初,缪荃孙,讲舍冠吴楚，枕湖仍面山。分朋诗垒固，角户酒兵悭。曲里梅先落，门前柳未攀。鹧鸪听不得，豪气未全删。
湖水榭赏秋二首 其二,清末民国初,缪荃孙,人集南州秀，嬉春复赏秋。唱酬新旧侣，陶写古今愁。海国仍传檄，衣冠且胜流。登临殊未尽，翘首庾公楼。
顾石公招饮即席赋赠,清末民国初,缪荃孙,淩晨访石公，言过钵山麓。凄烟间微雨，小径踏新绿。升堂接尘论，咳唾皆珠玉。悠然心目爽，潭水清于沐。孤亭萝月肥，列岫松风谡。右丞华子冈，表圣王官谷。声名傲管邴，标格追范陆。名流时过从，云龙相角逐。胜地无所负，题诗等待束。金陵昔全盛，园林互回复。宫苑怀南唐，梵宇崇西竺。首数仓山叟，结搆洞岩腹。驴背故将军，诗窟留云宿。何幸际昌时，相与誇清福。河山忽破碎，运会逢百六。大厦一时摧，斫伐及草木。深夜叫鸺鹠，荒台窜麋鹿。天宇再澄清，精舍重卜筑。名山盛坛坫，小隐吟过轴。风流魏晋间，胜迹袁汤续。斯人久霄汉，传经剩高足。石公如虹气，胡为长偃伏。昨从粟末回，新诗駴殊俗。壮志甘泥涂，馀生付醽醁。东流一扬尘，四方同蹙蹙。火迫慨积薪，劫急感棋局。侧闻建章宫，复造西湖曲。丹青淡兵气，谈笑清胡服。吾侪本小人，所见逊食肉。旧雨来两三，提壶劝不速。红紫虽烂漫，春光仍满目。且赓山枢诗，莫效长沙哭。
十月十七日放翁生日同人集薛庐分韵得冬字 其一,清末民国初,缪荃孙,公归七百载，又值丙申冬。初以放翁号，能谈蜀郡踪。枝官拚弃掷，祠禄愧优容。尚友心期古，何须唱懊侬。
十月十七日放翁生日同人集薛庐分韵得冬字 其二,清末民国初,缪荃孙,立国推和议，输金息战烽。古今嗟一辙，涕泪洒无从。黄菊花犹盛，黄藤酒尚浓。瓣香祠下拜，遗像草堂逢。
赠金溎生二首 其一,清末民国初,缪荃孙,五岭归来客，三江乱定身。旅怀长磊落，诗骨久嶙峋。自诩血犹热，空嗟眉不伸。溪塘作盟约，何事濯缨尘。
赠金溎生二首 其二,清末民国初,缪荃孙,亲在名犹恋，时艰志早灰。浮生甘涧壑，吾道委蒿莱。遣兴凭书卷，浇愁付酒杯。莫言生意尽，窗外逗寒梅。
即事答石公五首 其一,清末民国初,缪荃孙,暂免江皋警烽燧，且寻胜地集尊罍。炉头轰饮千愁散，谁识人间剧可哀？
即事答石公五首 其二,清末民国初,缪荃孙,美树东来碧玉柯，临风亭畔再摩挲。名臣才士俱消歇，枨触尊前老泪多。
即事答石公五首 其三,清末民国初,缪荃孙,华灯高下漏声迟，听唱伊凉绝妙词。同在水光山色里，白门杨柳又新枝。
即事答石公五首 其四,清末民国初,缪荃孙,燕子矶边江水流，江干剩有古时楼。风流仿佛王司李，蜡屐动泥到上头。
即事答石公五首 其五,清末民国初,缪荃孙,深柳书堂顾石公，狂歌痛饮有谁同。一篇视我蜜笺阔，酒气瞢腾十指中。
出钱塘门至孤山四首 其一,清末民国初,缪荃孙,钱塘门外马蹄骄，两岸春山一镜摇。绝好倪黄新画藁，斜风细雨段家桥。
出钱塘门至孤山四首 其二,清末民国初,缪荃孙,海南薏苡即明珠，不管旁人毁与誉。我向草庐寻旧迹，清风终古属尚书。
出钱塘门至孤山四首 其三,清末民国初,缪荃孙,东南三阁剩文澜，锦贉瑶函蔚大观。我友空存奢愿在，未能复古已休官。
出钱塘门至孤山四首 其四,清末民国初,缪荃孙,淮海中丞宗许郑，特开精舍为诂经。横流沧海公羊学，忆否先儒旧典型。
苏小墓,清末民国初,缪荃孙,蜡屐寻春春未阑，共传埋玉此湖干。桃花隔院东风暖，柳色迎门夕照残。刘白诗篇传世易，秀杭争辨折衷难。行人欲问南朝事，江总徐陵一例看。
石屋洞,清末民国初,缪荃孙,南出石屋岭，言寻石屋洞。我佛千万相，神采俱飞动。题记半剥蚀，苍苔补其空。竹径水潺潺，石楼云滃滃。苏陈字磊落，伟望德言总。霍韬尔何人，下视等蠛蠓。
烟霞洞,清末民国初,缪荃孙,匼匝四山合，如絮云气蒸。东风何浩荡，雨势尤奔腾。春泥多滑澾，磴道尤淩兢。拾足真蚁附，联臂同猱升。佛手与象鼻，形似世所称。造象始吴越，千官塔几层。
理安寺,清末民国初,缪荃孙,西越杨梅岭，㶁㶁闻水声。九溪十八涧，绕径横庚庚。路转小桥接，岸危孤石撑。奔雷与飞霰，耳目皆震惊。寺门杳且幽，地迥凉意生。试尝法雨泉，顿觉尘壒清。
云栖寺,清末民国初,缪荃孙,西过三聚亭，千竿万竿竹。凤尾长森森，猫头短簇簇。际天只一青，匝地有馀绿。古木挺劲枝，寿藤散清馥。径转得寺门，佛塔在其麓。金经香光书，宸翰洒馀幅。长结翰墨缘，不资情净福。
飞来峰,清末民国初,缪荃孙,东过九里松，西入飞来峰。蟠地复际天，面面青芙蓉。千寻具皱瘦，百穴穿玲珑。造像始何年，劖削皆神工。天低山翠活，雨洗春烟浓。来瀑及奔雷，十步一支筇。倚阑闻泉声，冷意蟠心胸。径参情净理，默證南北宗。
韬光庵,清末民国初,缪荃孙,云林从左折，云是韬光径。万绿不见天，风泉满清听。盘旋竹石间，直上数百磴。一片江与海，虚白人空暝。小屋清且幽，啜茗栏栻凭。法书及名画，摧落数前定。暮色四山生，禅房落清磬。
山中谣二首 其一,清末民国初,缪荃孙,偶作山中游，愿向山中老。只愁山中人，不知山中好。达官爱入山，野僧爱入城。扰扰亦无心，毋近利与名。
山中谣二首 其二,清末民国初,缪荃孙,山外女采桑，山内女采茶。不种桑与茶，偏种罂粟花。石磴数百级，神眩足亦胝。飞行不知苦，村妇与小奚。野花送微馨，楚楚好颜色。置之盆盎间，此亦数金值。
再题文澜归书图,清末民国初,缪荃孙,甲子值上元，妖氛扫欃枪。偃武乃修文，杰阀增辉煌。丁君抱书归，郑重陈缣缃。岂徒复旧观，补缀且不遑。迄今承学流，日夕饫谟觞。惜哉汇与淙，蔓草萦颓墙。中朝数人物，孰过曾与张。上书告天子，复有溥侍郎。任事少君俦，修复仍渺茫。南望只文澜，奎壁腾光芒。
湖心寺,清末民国初,缪荃孙,三叠玲珑寺，双文宛转桥。幽香莼菜艇，清境藕花寮。雨气连云暗，山光隔浦遥。伟人遗像在，祠宇郁岧峣。
读史杂感四首 其一,清末民国初,缪荃孙,渤海迎西邸，清河绍大宗。稚龄膺玉玺，故事慕金墉。行险危璇极，争权蹈剑锋。伤心吴季重，曾泣鼎湖龙。
读史杂感四首 其二,清末民国初,缪荃孙,召祸同荣卓，神京幸瓦全。阴谋邀解渎，孤注掷澶渊。集舍长沙鵩，招魂蜀道鹃。忠奸浑不辨，热血洒寒烟。
读史杂感四首 其三,清末民国初,缪荃孙,夙抱纵横志，空言调护功。惟闻谴萧傅，不见族江充。吠犬声何急，伤麟道亦穷。脱钩同畀北，挂席且徂东。
读史杂感四首 其四,清末民国初,缪荃孙,共擅昭阳宠，春风姊妹花。宫中歌赤凤，殿上落青蛇。内使斜封敕，长街下泽车。长门应自艾，悔过敢咨嗟。
题龙树寺名流高会图二首 其一,清末民国初,缪荃孙,名士多于鲫，长安望若仙。缅怀高会日，犹是中兴年。剪烛谈陈迹，零珠剩小笺。槐龙如旧识，婀娜晚风前。
题龙树寺名流高会图二首 其二,清末民国初,缪荃孙,卅载重洄溯，名流剩几人。呕心工著述，屈指半沈沦。坛坫谁推毂，山河感吐茵。龙门犹在望，翘首楚江滨。
重至都门,清末民国初,缪荃孙,五年重蹋轻红尘，双阙依然日月新。同辈相逢嗟白发，旧游多半拥朱轮。久辞台阁憎疏阔，甘向江湖学隐沦。太息阿连今宿草，池塘风雨倍伤神。丘园何事学潜夫，谣诼无端似左徒。末世岂知经术贵，恃才深悔性情粗。浮沤身世惭今我，神武衣冠感故吾。廿载玉堂容易度，枉教饱死羡侏儒。
儗汉末小乐府九首 其一 伉乡俟,清末民国初,缪荃孙,自居师保尊，讵肯后党附。幸哉伉乡侯，不为萧太傅。
儗汉末小乐府九首 其二 挂著冠,清末民国初,缪荃孙,莪莪进贤冠，胡为狗所辱。西园论价多，自然貂不足。
儗汉末小乐府九首 其三 四出钱,清末民国初,缪荃孙,五铢牛白腹，新成四出文。姹女虽工数，人先散若云。
儗汉末小乐府九首 其四 金满堂,清末民国初,缪荃孙,金钱满堂室，卖官等商贾。今日积长秋，明日归郿坞。
儗汉末小乐府九首 其五 黄天部,清末民国初,缪荃孙,三十六方众，黄天气象新。不但收封谞，终须赦党人。
儗汉末小乐府九首 其六 臣等死,清末民国初,缪荃孙,帝曰朕父母，今听臣等死。臣死鸿毛轻，汉室亦已矣。
儗汉末小乐府九首 其七 毕圭屯,清末民国初,缪荃孙,青青千里草，西来屯毕圭。本初刀若利，何事待然脐。
儗汉末小乐府九首 其八 白波谷,清末民国初,缪荃孙,李乐与杨奉，左右属车毂。可怜勤王师，乃出白波谷。
儗汉末小乐府九首 其九 曹阳田,清末民国初,缪荃孙,黄屋何偃蹇，露宿曹阳田。回首望长安，宫阙成秋烟。
茅山杂诗七首 其一,清末民国初,缪荃孙,笋舆晓出城南门，林间小雨时瑽琤。瞥然苍翠落我眼，三峰天半相支撑。近度平原远高岭，黄云风卷十万顷。琪花瑶草吹异香，其中清绝非人境。
茅山杂诗七首 其二,清末民国初,缪荃孙,山石荦确复荦确，入山径投元符宿。仙都宋印已见收，圭符尚宝玲珑玉。琼都琳馆今蒿莱，前朝经藏成飞灰。巧石亭荒街夕照，濯龙池浅生苍苔。
茅山杂诗七首 其三,清末民国初,缪荃孙,月华如水吹溶溶，开窗恰对大茅峰。阴森石壁数千仞，遐举或与笙鹤逢。少时意气洵无两，瞿唐剑阁频来往。今兹投老归江乡，咫尺玄都心怯上。
茅山杂诗七首 其四,清末民国初,缪荃孙,清磬一声崇福宫，老柏骨立显青葱。赵碑戴记不可见，俗口竞说洪武龙。山回路转深林薇，又到许公栖隐地。景昭大师犹有灵，莓苔浓护贞元字。
茅山杂诗七首 其五,清末民国初,缪荃孙,松风四面楼三层，木兰合抱丹井澄。神仙高士两不闻，斯堂转以宰相称。壁间旧榜慈云护，乾隆香会标名宇。此是先皇全盛年，道人挥涕犹追诉。
茅山杂诗七首 其六,清末民国初,缪荃孙,傅子远从溧水到，青鞋布袜真同调。诮我疏慵策我起，振衣自愿作前导。千回百折登峰巅，金坛城郭在眼前。呼吸真疑帝座连，豪气直压孙与钱。
茅山杂诗七首 其七,清末民国初,缪荃孙,少日轻浮老谬迂，居然保傅握中枢。焚香帕首研邪教，趁草空心斥旧图。误国京攸真父子，骄人洛闽旧门徒。中书堂内将军坐，悔读南华泪满襦。
绝句,清末民国初,缪荃孙,陋巷何妨饥与寒，相逢旧友劝加餐。虞山颓废黎洲老，晚节深愁自立难。
滆湖,清末民国初,缪荃孙,一碧到天际，西南望滆湖。夕阳下高树，秋雪点残芦。水市鱼虾贱，粳田雁鹜呼。惭无王恽手，清景恐难摹。
再宿江楼,清末民国初,缪荃孙,前月中秋登此楼，焦山白浪江中流。今朝重向江楼宿，月明千里天如沐。蒜岭秋横木叶残，瓜洲灯火朔风寒。罔思梦雨横风夜，一样江山两样看。
挽淩尘遗,清末民国初,缪荃孙,鸠江谈宴后，回首九年馀。惨惨三秋节，凄凄一纸书。梅花香未减，薤露痛何如。咫尺扬州路，离怀未尽摅。金石称三友，今存我一人。家贫文字富，身贱性情真。捃古编难乞，贻书墨尚新。双鸡同斗酒，深愧未躬亲。
虞阳杂感,清末民国初,缪荃孙,鸽峰高处白云寒，上相当年此挂冠。时局过艰腾谤易，君恩太重乞身难。忌多不意缘劬学，论定何曾到阖棺。华屋山三增感慨，只留翰墨与人看。
秋色,清末民国初,缪荃孙,清妙惟秋色，东南更渺然。树声常在水，山影不离船。村落皆如画，居人是亦仙。偷闲能选胜，小结鹭鸥缘。
舟行太仓昆山之闲即目四首 其一,清末民国初,缪荃孙,烟波深处荡吴艭，两岸秋山绿到窗。看过水荭花一片，栩然飞过鹭丝双。
舟行太仓昆山之闲即目四首 其二,清末民国初,缪荃孙,小小繁华嘉定城，先贤精诣似康成。瓣香今日都零落，犹赖遗书贶后生。
舟行太仓昆山之闲即目四首 其三,清末民国初,缪荃孙,名山眼底峙崚嶒，烟雨迷离玉气蒸。宝燕才人终寂寞，临风不见阁三层。
舟行太仓昆山之闲即目四首 其四,清末民国初,缪荃孙,荻花如雪战秋飙，蟹舍鱼庄一望遥。看到峰回溪转处，夕阳红上最高桥。
木渎赠叶鞠裳侍讲时新从甘肃督学回里,清末民国初,缪荃孙,陇阪持衡不惮劳，居然息影返江皋。移家我羡通明决，避世谁如用里高。稻蟹初登逢旧雨，莼鲈有味薄东曹。故人相见应惊讶，一样霜华压鬓毛。灵岩山下具区边，水色山光几席连。难得卜居逢胜地，即今小住亦良缘。虚名料理传身后，佳日从容慰目前。沧海横流无计挽，不如负耒且归田。
上坟,清末民国初,缪荃孙,携榼田闲彳亍来，墓门荒径没蒿莱。白头孙子斜阳里，料得今生到几回。
大风雨泊湖口,清末民国初,缪荃孙,尽日风兼雨，行舟尺寸艰。潮鸣湓浦驿，云拥石钟山。小泊心殊怯，清游愿尚悭。匡君深拒我，未露碧孱颜。
自三峡桥至栖贤寺二首 其一,清末民国初,缪荃孙,断峡虹桥跨，乱山云锦张。深潭半青黑，古树杂丹黄。久堕微尘劫，难开说法堂。诸天图象在，百轴宝琳琅。
自三峡桥至栖贤寺二首 其二,清末民国初,缪荃孙,高阁倚青壁，故人无相庵。山林归未得，仕宦味深谙。何日乘轩过，他时剪烛谈。小山招隐赋，深意问淮南。
栖贤谷,清末民国初,缪荃孙,晚出匡庐门，径指匡庐麓。万绿不见天，云是栖贤谷。草深路蒙茸，往转石荦确。忽然大声起，震掉眩耳目。三通鼓戒鼜，万乘车转毂。直泻决千丈，盘涡更一束。所以水力猛，势欲洞山腹。险崖石燕飞，黝潭神虬伏。噌吰中金石，幽閟散琴筑。吾读黄门记，临涧丐剩馥。
匡庐杂诗五首 其一,清末民国初,缪荃孙,痴云不散漏微阳，估客帆开叶叶张。万顷湖光平似镜，大姑山接大姑塘。
匡庐杂诗五首 其二,清末民国初,缪荃孙,四合苍峦气郁蒸，侧峰横岭日层层。云开衡岳昌黎事，只恐鲰生力未能。
匡庐杂诗五首 其三,清末民国初,缪荃孙,果然诚意达匡君，扫尽朝阳归岭云。欲现庐山真面出，不教天际著尘氛。
匡庐杂诗五首 其四,清末民国初,缪荃孙,修梅和尚大法力，归宗巨刹仍岿然。奈何不识黄山谷，孤负枚如与芋仙。
匡庐杂诗五首 其五,清末民国初,缪荃孙,山色湖光照眼新，落星一石亦嶙峋。岚漪轩内抡才客，此席覃溪得替人。
漱玉亭观瀑布,清末民国初,缪荃孙,晚登漱玉亭，朗诵坡公诗。峡破不复合，龙飞不复归。但觉风雨沈沈四山暝，半空洒落千珠玑。石色际天青，遍刻前人辞。后题压前题，好名转被通人嗤。不如煮瀑布、拾松枝，可以润渴吻、涤馋颐。不则佳酿贮以双鸱夷，看山时复一中之。醉眠石上世事吾弗知，浮沫淅淅溅我霜华髭。
鹿洞书院二首 其一,清末民国初,缪荃孙,传道宗洙泗，谈经迈汉唐。名山留隐迹，友会挹馀芳。翠战千林叶，红颓百尺墙。杏坛留小影，风带认吴装。
鹿洞书院二首 其二,清末民国初,缪荃孙,吾乡李侍御，落落古难追。独得应官暇，甘为俗士师。升车范孟博，置驿郑当时。一样皋比座，清风孰等夷。
月湖,清末民国初,缪荃孙,雉堞浸湖光，盈盈水一方。烟波狂客墅，衮绣相公堂。江柳作新态，野花吹古香。旧时觞咏地，触目尽荒凉。
异物,清末民国初,缪荃孙,雄郡海东角，中宵闻市声。春鲜菜花鲚，乡味荔支蛏。棕笋绿欣土，风兰香满楹。何人工记述，异物不知名。
题吴清卿前辈手拓彝器卷三首 其一,清末民国初,缪荃孙,金石深交三十年，重披遗墨一潸然。簠斋不作退楼死，谁是研经室再传。
题吴清卿前辈手拓彝器卷三首 其二,清末民国初,缪荃孙,忆昔论文过恪斋，软毡硬墨日摸揩。虎符龙节窗前列，甲乙牙签手自排。
题吴清卿前辈手拓彝器卷三首 其三,清末民国初,缪荃孙,断楮零缣敦古欢，传形精拓世称难。晁陈欧赵均同例，一样烟云过眼看。
半山寺,清末民国初,缪荃孙,松杉干云高百尺，泉声㶁㶁流春碧。路转山回见寺门，游人道是荆公宅。公昔罢相归金陵，盈廷不合如淄渑。朝廷优礼许归隐，公亦退院同枯僧。春蛰当年三顾起，归来仍住烟霞里。杨柳萧萧昼掩门，是何宰相村夫子。文靖经营事已空，一名一字偶然同。题诗聊示追随意，肆口讥评恐未公。阎罗夏桀纷相扰，座中枕上皆烦恼。何若遽然习气除，一声山鸟忘昏晓。毁家造寺为亡儿，忏悔前愆荷佛慈。三代以还才第一，可怜生亦不逢时。遗址至今犹爱慕，银塘菡萏新承露。何年石磴草堂前，再种梅花三百树。
再过西湖吊石公并柬苕生,清末民国初,缪荃孙,依然云抱水边楼，旧雨曾偕十日留。纵酒生前空寄恨，修文地下亦埋忧。伤时不尽沧桑感，愧我仍为汗漫游。天末故人犹薄宦，诗成先寄百花洲。
匋师招饮埽叶楼,清末民国初,缪荃孙,落叶下如雨，斯人不可攀。红藏前代寺，翠拥隔江山。冠盖同时集，琴尊尽日闲。未能登绝顶，足力自嫌孱。
和范伯子韵,清末民国初,缪荃孙,青鬓蹉跎成白首，冷吟闲醉一年年。谁云蒲柳能禁老，闻道糠秕已在前。溟北鹍鹏难语海，淮南鸡犬尽升天。朝衣典却勤农事，愿把犁锄荷上肩。
题紫云山探碑图三首 其一,清末民国初,缪荃孙,文室西川武室东，卯金贞石著名同。如何贤圣兼山海，尽在灵光一赋中。
题紫云山探碑图三首 其二,清末民国初,缪荃孙,曾闻唐拓归唐氏，依旧钩摹付小松。何意石华联袂出，文光长护紫云峰。
题紫云山探碑图三首 其三,清末民国初,缪荃孙,荷馈嗾獒双断石，近年方始出泥沙。零圭断璧应珍护，莫任扶桑海客誇。
题载书图三首 其一,清末民国初,缪荃孙,衔尾车轮鹿鹿催，读书官又出金台。三千宝册非凡品，海雨滇云万里来。
题载书图三首 其二,清末民国初,缪荃孙,渔洋昔日绘成图，名士题诗织锦如。今日秋盦重写此，风流何减禹鸿胪。
题载书图三首 其三,清末民国初,缪荃孙,我亦携书作浪游，春明回首几经秋。长恩不作劳薪叹，万卷先藏对雨楼。
和李审言用原韵,清末民国初,缪荃孙,诗在开元大历闲，雍容养望住青山。沈酣卷轴怀同志，憔悴江湖改盛颜。一第未成鸾铩翮，千秋可托豹窥斑。漫将车后讥刘协，自抱雕龙独闭关。
和陈伯年韵,清末民国初,缪荃孙,数声啼鴂不成春，撩乱风花最恼人。休说骥材全未骋，须知龙性最难驯。拥书花下空扪腹，忆友灯前辱损鳞。佛證仙盟均谢绝，只馀胡蝶许相亲。
题焦山书藏曝书图五首 其一,清末民国初,缪荃孙,无多善本在尘寰，好古方知保守艰。白傅东林成故事，武林辟藏又焦山。
题焦山书藏曝书图五首 其二,清末民国初,缪荃孙,牙签须埽旧霉痕，梅里诗人逸事存。文选楼空书藏在，诠公善守比长恩。
题焦山书藏曝书图五首 其三,清末民国初,缪荃孙,梁鸿高隐海西庵，检点菁华止二三。飞劄征书编甲乙，人闲从此重精蓝。
题焦山书藏曝书图五首 其四,清末民国初,缪荃孙,金石僧归忉利天，沧浪旧事有谁传。我今忽作陈农访，重结龙威翰墨缘。
题焦山书藏曝书图五首 其五,清末民国初,缪荃孙,飘零画卷又西东，前辈题词剩雪鸿。是画是书分保守，峰公端可继诠公。
九日和樊山韵兼示同人,清末民国初,缪荃孙,佳节焚香礼斗坛，何如我辈尽馀欢。但求酩酊知谁主，自诮疏狂不称官。放眼关河添别绪，惊心风雨助新寒。年华怕说茱萸近，满径黄花不忍看。
次陈伯年和樊山诗韵,清末民国初,缪荃孙,诗坛高耸寒云层，希仙希圣非吟僧。闭门高卧陈无已，得句自如神鬼凭。黄芽已悟无生诀，白足先證最上乘。神妙欲逐曹霸马，搏鸷不数支公鹰。鹧鸪先生海上至，珠光的砾剑气腾。叩关握手道气凝，访寻积玉朝羽陵。同车径人故侯第，恍似北秀朝南能。是时天寒雨微湿，萧萧槭槭梧竹藤。曲径三弓洗新甃，小池一勺涵清冰。主人哦诗如入定，大声撼壁犹不应。两雄相当不相下，欲别瑜亮谁克胜。珍弆不殊垂棘璧，钞读惜少宣州绫。掉臂仍回海东去，如鸟离缴鱼脱罾。守我正音羞俶诡，何事抵玉兼裂缯。西江诗派足万古，大千世界明元灯。
苦雨用前韵,清末民国初,缪荃孙,朔风料峭云层层，抉云呼月无神僧。董生立法不得止，周穆吹笛殊难凭。今年东南丛大祲，恒旸恒雨相交乘。宵分大地渐震荡，后园树杪惊睡鹰。坤舆宜静忽然动，顷刻雨势如奔腾。飙轮凛冽寒气凝，钟山咫尺迷明陵。窗前檐瀑忽下注，画断银竹苦未能。淙淙昼夜无间断，洗濯松桧浇溪藤。连床屋漏无乾处，维摩丈室寒于冰。沾体涂足翘望晴，仰天呼吁高莫应。茅屋打头疑欲压，松涛灌耳如不胜。旧画淋漓脱犀轴，古书霉晕涴凤绫。前溪增涨一尺许，苦羡鱼乐儗结罾。回斡阳和浇曲檗，周旋槃敦添絮缯。檐宇沈沈昼疑夜，校书我欲挑寒镫。
隆裕皇太后挽词二首 其一,清末民国初,缪荃孙,神驭三山杳，悲怀四海同。徽音殊未远，火德已云终。名免佥降表，魂犹恋故宫。无穷家国恨，邢尹更交攻。
隆裕皇太后挽词二首 其二,清末民国初,缪荃孙,揖让开新室，威仪尚汉官。凄凉衔玉诏，郑重奉金棺。地老鹃啼血，天悲鹤语寒。苍梧修祔典，稍胜会稽攒。
喜雨用韩昌黎秋雨联句韵,清末民国初,夏孙桐,深春及中夏，天泽气不会。炎威增暵燥，植物减葱蔼。载涂履若焦，凉宇居非泰。积霾障层峦，涓流弱浅濑。肤寸云偶布，崇朝雨难大。虽殊涤山川，已渐萎萧艾。商羊舞未征，令龟卜无奈。天心忽相随，泽兆叠占兑。万象迎新膏，百川垂击汰。虩虩动地中，浩浩逼尘外。夜星暗鱼罶，朝霖滞蜩哕。陇稼长有声，野卉湿逾馤。沾犁泥滑滑，灌衢波沛沛。欢呼动一时，生意入群籁。菽穈种未晏，云霓慰殊忲。旧陌浓于茵，新渠绿如带。禽犊皆知乐，螟特可无害。大力润枯暵，此泽非畎浍。普除烦疫灾，岂独大田赖。墉禜祭休陈，桑林舞初蔡。祠官报神施，社祝亦亲酹。侏儒坐环堵，景物对芳荟。园榛抚沾濡，沟潦观訇磕。蛙部增烦声，蜗墙缀编贝。薪湿任积庭，米贱欣指廥。暇席辟尘氛，陈编肆沾丐。且乐就凉轩，何堪拥泥轪。清时颂屡登，伏羽志遐翙。大霖涨溪谷，宣房念冠盖。频年急治河，其策等自郐。徒筑道旁室，未返河伯旆。旱区望滂沱，卑隰盼晴霭。安得二气调，遂静四方壒。所欲异耕刈，斯语久炙脍。蚓窍发迂谈，龙功论报最。化机有时若，民族无颠沛。雄篇韵偶拈，盲说词还霈。聊陈喜欣意，狂愚嗤已太。
拟杜工部甘林诗,清末民国初,夏孙桐,言返江浦棹，林风吹我衣。离兹甫几日，清景恋初归。锦冈绕墟曲，村雾豁晨晞。鸟栖惊偶语，犬卧傍斜扉。老夫避世处，习此兴无违。暂染城市氛，俗貌厌轻肥。麋鹿未驯性，山野乃忘机。可知适意贵，愈觉束缚非。比邻熟来往，真率相因依。闻言苦税敛，不觉涕长挥。好词为慰藉，尔田正芳菲。勉力奉公家，何处非王畿。幸免戎马扰，胡怨鞭朴威。中原早糜烂，千里人烟稀。我来适乐土，差得逃贼围。长老尚且爱，嗷嗷雁何飞。
雨后登眺江亭作,清末民国初,夏孙桐,春郊逢雨霁，遐迩皆奇瞩。乱水浅塘分，归云众山簇。不惜障泥污，联骑踏新绿。芦滩未隐鹭，麦陇初呼犊。睛色野潭明，孤烟寺楼矗。抬级恣远眸，净碧手堪掬。不独山容润，万象如膏沐。对枰忘人境，瞑照入帘速。心仪金门隐，目笑成都卜。尘埋幸非深，鱼鸟亦已熟。我当办闲身，来与清景逐。
春日游悯忠寺,清末民国初,夏孙桐,市居厌轮鞅，精蓝事幽讨。埋街十丈尘，入门净如埽。森森松桧间，小桃恣娟好。无言人两三，斜阳断碑倒。泠然闻梵呗，始觉天地浩。浮生朝菌耳，阅世东风老。唐兴复宋替，一例同春草。何怪伤心人，年年被花恼。
用山谷韵柬秦右衡同年,清末民国初,夏孙桐,相看剩有舌在口，吾侪之器诚筲斗。几见死灰能复然，掉鞅摩垒空往还。九衢鹿走待捷足，岂容跛鳖随其间。岩岩具瞻百寮上，方以钧衡矜黜赏。我自内愧鲁两生，君亦徒持书百城。士多如鲫附如蚁，吾侪骨相非时荣。甘厕郎官称漫士，耻作侍中持虎子。儒生位置自有定，不谕朱蒙注滂喜。爱君覃思能草元，朱弦清越时一弹。庸庸下走苦不揣，亦希梯级随跻攀。得失鸡虫奚足数，望君书成贮名山。
章祐叔同年同有补外之志亦用山谷韵赠之,清末民国初,夏孙桐,不为牛后为鸡口，自污乃复慕升斗。我诚无藉君亦然，握粟之卜相往还。若论位置果何有，两臒宜在薮泽间。盐车崎岖峻阪上，刍秣何殊万金赏。苦说槁饿真不情，陆沈变计思典城。为米折腰古所耻，舍鱼取掌今犹荣。似君之才岂百里，我亦杜陵一男子。滔滔方令长沮叹，沾沾胡效魏其喜。君不见，将书掣肘事更难，一弦不调无能弹。公田种秫几偿愿，债台拾级先跻攀。吁嗟，人生苟无适俗韵，何异鹿豕居泽鱼鳖山。
醉来一首,清末民国初,夏孙桐,乾笑潜郎百不能，醉来聊复意飞腾。向人作面诚无当，独我言愁颇自憎。小黠易迷三里雾，大愚未悔十年灯。区区位置知天定，非马非驴一任称。
同志一首赠寿平,清末民国初,夏孙桐,同志相期耐岁寒，多君静悍独神完。但工皮里阳秋易，竟作中流砥柱难。砖甓经营从实地，缦弦节度谢轻弹。文章报国犹馀事，敢用渊云一例看。
上巳后一日游南泡子,清末民国初,夏孙桐,永日春禽作人语，城南花事渐幽森。出郊路背山色去，傍水屋涵波影深。已落小桃空惜艳，最闲孤鹭颇知心。清涟惭把尘容对，被发行为小海吟。
崇效寺白桃花盛开丁香梨花间之极娟茜之致三首 其一,清末民国初,夏孙桐,淡淡春痕蝶未知，留人最好夕阳时。谁于红杏青松外，借影疏廉写折枝。
崇效寺白桃花盛开丁香梨花间之极娟茜之致三首 其二,清末民国初,夏孙桐,一晌茶烟起灭中，读碑客散画廊空。满庭香雪无言处，消受城南几日风。
崇效寺白桃花盛开丁香梨花间之极娟茜之致三首 其三,清末民国初,夏孙桐,白纸坊边岁岁春，也同崔护忆前尘。鼠姑风里游重订，只恐花开解笑人。
花之寺看海棠为壶碟会至者十三人缪柚岑同年诗成次韵酬之,清末民国初,夏孙桐,奚事结绳溯羲昊，看花掌故足蒐讨。寺以花名百年耳，先辈风流不草草。俊游喜及雨霁后，花下新苔碧难埽。嫩寒勒春含玉蓓，亭亭意似矜怀宝。倾城未婚士未遇，正恐过此转非好。寻常蜂蝶不到时，以酒酹花花不恼。长安纷纷闹红紫，牡丹呼娣桃堪嫂。诸君行乐须努力，岁岁寻春到黄桥。我亦跛履兼眇视，来借蒲团称衲老。
读小谟觞馆集题后,清末民国初,夏孙桐,羁丱才名雁塞秋，中年橐笔客诸侯。逢时枚马天原靳，配食胡洪气较柔。旧学选楼成校勘，土风几社接源流。平生宗仰论文旨，新意多从古调收。
送从弟实甫柩归里二首 其一,清末民国初,夏孙桐,急难会期汝，寥寥叹此生。艰难归骨计，凄断倚闾情。门户真堪虑，婚姻枉订盟。海天波浪恶，楚些不成声。
送从弟实甫柩归里二首 其二,清末民国初,夏孙桐,生就穷愁骨，髫年事苦吟。最怜依砌响，饶有出尘心。薄福天原定，遗经绪渐沈。增吾身世感，灯火黯秋阴。
悼保儿,清末民国初,夏孙桐,尝尽人间骨肉悲，短棺阶下悄横时。生无夙慧偏妨命，病不先知愧习医。他日克家诚未卜，即今再索已嫌迟。彭殇我亦能齐视，自向寒窗揽鬓丝。
试镫日与右衡同过古微斋中剧谈夜分始散,清末民国初,夏孙桐,六街尘堁夜犹深，清话移时烛跋侵。骖乘频从焚马券，一鸱特设醉书淫。剧搜掌故河东箧，枨触心声爨下琴。岁岁凤城镫月闹，万人如海看升沈。
右衡见和前诗叠韵答之,清末民国初,夏孙桐,文字同惭障尚深，置君怀袖墨痕侵。幽奇长吉期方驾，博丽扬云欲浸淫。忤俗骨无堪救药，不波心莫更挑琴。蜀庄甘向芦帘老，纵到金门也陆沈。
馆选后乞假出都为乞粜之计慨然有作,清末民国初,夏孙桐,直为饥驱耳，谁云衣锦行。微名华发笑，孤露远游轻。独客亲僮仆，全家仗友生。青门风雪路，挥手若为情。
岁暮怀人十四首客广州作寄以代柬 其一,清末民国初,夏孙桐,昨听寒潮黄歇浦，又寻春草尉佗台。软红旧梦时来往，苦忆消寒九九杯。
岁暮怀人十四首客广州作寄以代柬 其二 余寿平,清末民国初,夏孙桐,羡煞兰陔色养愉，团栾福自得天殊。看花心事今何似，珍重囊中十斛珠。
岁暮怀人十四首客广州作寄以代柬 其三 方剑华和斋,清末民国初,夏孙桐,通介郊祁两不妨，比年京国咏连床。为郎减产应无虑，吉梦三刀愿早偿。
岁暮怀人十四首客广州作寄以代柬 其四 徐芷帆,清末民国初,夏孙桐,围炉小阁上镫初，家督仔肩喜暂纾。料得三冬清课积，柽花诗律莆田书。
岁暮怀人十四首客广州作寄以代柬 其五 徐养吾,清末民国初,夏孙桐,瘦梅病鹤共逡巡，肯自低眉拜望尘。我辈安心原有药，莫教昌谷瘁吟身。
岁暮怀人十四首客广州作寄以代柬 其六 秦右衡,清末民国初,夏孙桐,风流水部擅才名，舞罢斑衣赋定情。为问元亭奇字癖，聱牙容易叶双声。
岁暮怀人十四首客广州作寄以代柬 其七 朱古微,清末民国初,夏孙桐,退直东华日每曛，承明著作合书勋。杭山鲜海搜爬密，好为祁张补旧闻。
岁暮怀人十四首客广州作寄以代柬 其八 何笛帆,清末民国初,夏孙桐,久屈淩云作赋才，薇应小试见风裁。晴栏红药簪归日，也比如皋射雉来。
岁暮怀人十四首客广州作寄以代柬 其九 章祐叔,清末民国初,夏孙桐,丛中隐隐卧孤罴，一服清凉是我师。嗜欲天机还审榷，尘容堪令故人知。
岁暮怀人十四首客广州作寄以代柬 其十 张异之,清末民国初,夏孙桐,乘槎博望有家风，精悍时流翰墨中。好是砚池冰解后，乞留碑版照江东。
岁暮怀人十四首客广州作寄以代柬 其十一 陈孟孚,清末民国初,夏孙桐,简要清通誉望郎，书趋曹牍夜开觞。海天梦想郇厨味，一盏来其泛玉浆。
岁暮怀人十四首客广州作寄以代柬 其十二 杨味春,清末民国初,夏孙桐,五陵裘马气如虹，荆树连枝一色红。始信侏儒号廪粟，天生头脑是冬烘。
岁暮怀人十四首客广州作寄以代柬 其十三 刘式甫,清末民国初,夏孙桐,刘晨仙眷寄长安，独喜归期及岁阑。麈柄犊车今不用，尽将半臂禦春寒。
岁暮怀人十四首客广州作寄以代柬 其十四,清末民国初,夏孙桐,饯岁尊前物候新，绯桃黄菊一时春。小楼听雨烧红烛，惆怅天南万里身。
广州元日,清末民国初,夏孙桐,一笑乘风万里来，离奇云物入深杯。山青一发雁难到，地暖四时花乱开。蜃气楼台常带雨，鹧歌萧鼓闹如雷。春游已倦登楼兴，搔首天涯蒜鬓催。
粤王台歌,清末民国初,夏孙桐,阿房宫阙飞赪灰，鸿沟战垒乌云颓。炎荒唾手属一尉，龙蟠虎踞风云开。贲禺营度比鄠杜，岭峤材木同甫徕。远拓苍梧作围障，近临沧海如浮杯。当时淩云恣遐眺，中原逐鹿嗤尘埃。刘项平生只尔汝，韩彭以下真舆台。黄屋左纛儿戏罢，翠羽桂蠹庭宝来。英雄识时竟如是，蛮夷称长诚壮哉。巍巍岩城镇南服，遗址吊古披荆莱。草泽雄基阅千载，山川霸气淩九垓。裨瀛环络今指掌，岛屿罗布如数枚。穷黎流广受朘剥，异类苛虐谁矜哀。髡钳自古有异士，佣保何地无奇魁。虬髯藉手扶馀外，徐市传业神山隈。一驰汉使奉正朔，永为藩服无嫌猜。吁嗟乎，推排世变成际会，安知后无陆贾来登台。
挽徐养吾同年三首 其一,清末民国初,夏孙桐,竟以君身殉，膏兰痛不捐。苦心酬一第，病骨耐三年。箦易麻衣畔，魂归素旐前。嗟嗟门祚事，死孝亦堪传。
挽徐养吾同年三首 其二,清末民国初,夏孙桐,光气留文字，人皆傲骨推。常存违俗意，不独呕心才。清职天胡靳，幽忧志可哀。双枝兰玉秀，济美卜将来。
挽徐养吾同年三首 其三,清末民国初,夏孙桐,万里题诗客，殷勤为寄君。看花怀并辔，角艺忆分军。蛩駏终难合，山河杳不闻。招魂风雨夜，愁黯海南云。
粤游回里晤金粟香丈和其冰井诗原韵二首 其一,清末民国初,夏孙桐,天南山水窟，迟我十年游。片石欲相语，四时常若秋。炎荒坛坫著，冷味井泉收。好继骖鸾录，多君逸事搜。
粤游回里晤金粟香丈和其冰井诗原韵二首 其二,清末民国初,夏孙桐,耳热题襟集，俊游良不虚。名山欣面识，旧雨惜缘疏。感慨登楼赋，商量负郭居。松陵能结侣，息壤问江渔。
拟山谷溪上吟,清末民国初,夏孙桐,日日溪上游，孤怀豁芳时。野望开百里，草绿无险夷。春水含轻烟，春山媚睛曦。清风如招邀，散发相遨嬉。耽此脱尘想，奚为临觞悲。阅世恒河沙，叠逝弃若遗。得丧讵万态，千载滋然疑。伊吕与巢由，成就自有宜。亦如当春华，秾素互效奇。独惜伤心人，郁郁负所期。三良荆轲辈，生死志不移。徒令吊古者，过塳涕涟洏。嗟哉青史名，不及归来辞。饮酒复止酒，春风果何知。
仲春雪霁游邓尉放舟出葑门作,清末民国初,夏孙桐,中吴富岩壑，颇为城市隔。悠悠入山心，东风催蜡屐。晴郊淡如烟，鸣舻听闲适。五湖春水生，许我分鸥席。
木渎,清末民国初,夏孙桐,入山不厌深，近山居亦好。灵岩与穹窿，庭闼贮瑰宝。苍苍乔木色，石塘净如扫。几辈林下公，菟裘愿终老。市集橛头船，家藏箭子稻。方笑商颜中，沈冥啖芝草。
还元阁,清末民国初,夏孙桐,丹梯起杰构，陡出松桧顶。置身何缥缈，眦皆入涬溟。睛晖荡朝昏，全湖辨畦町。眷怀王宋作，一代留遗馨。骖鸾讵易期，尘梦聊一醒。
潘园观彭刚直公画梅,清末民国初,夏孙桐,虬柯拔地劲如铁，一曲晴廊贮香雪。笔痕墨晕皆不知，池畔清波照孤洁。缟衣仙人世外姿，空山癯士岁寒节。漫向寻常枝蕊间，煮石逃禅话优劣。自古乾坤赖清气，亦同姜桂耐含齧。魏征妩媚真天然，始识花中有奇杰。铜井铜坑十万株，春风过眼还斯须。屹然素壁镇山物，月夜环佩仙灵趋。风流耆旧今销歇，梦想中兴闲岁月。挥毫点染太平春，飒爽犹疑动毛发。我来花下停扁舟，林逋孤调惭公俦。但祝参天乔木护此画，东南半壁春长留。
石壁望太湖,清末民国初,夏孙桐,风帆沙鸟座中尽，石室金堂尘外扃。安得竟为五湖长，坐看七十二峰青。
乙未春尽日始见白发一茎感赋,清末民国初,夏孙桐,索居风雨送流光，揽镜惊看鬓上霜。自笑春婆迟梦醒，浪从漆室说心长。生涯蟫蠹当随分，吾道龙蛇亦有方。今日落花禅榻畔，罪言焚尽减清狂。
秋日偕式之过艺圃观荷姜贞毅旧居今为七襄公所地近阊门市廛而殊幽寂,清末民国初,夏孙桐,红鹅馆外早凉生，水槛烟廊曲曲行。风露萧辰秋士影，园林陈迹党人名。零丁坠粉淩波在，拨刺游鯈见客惊。我亦伯通从赁庑，此中谁识市尘清。
泛舟虎阜因吊五人之墓自春徂夏盖三至矣 其一,清末民国初,夏孙桐,近郊月一至，厓藓手剔扫。名山有真面，愈熟乃识好。前鱼弃习见，佳境在曲缭。正如旧读书，不厌数探讨。雨后岩气蒸，奇馥发卉草。上下万绿中，皎然石梁道。坐看夕阳色，顿觉异春昊。休羡住山僧，云烟阅暮早。
泛舟虎阜因吊五人之墓自春徂夏盖三至矣 其二,清末民国初,夏孙桐,粼粼山塘水，长堤抱孤峰。突兀见题石，烈士留遗封。松桧一径阴，但有花佣逢。逡巡日下影，寂寞苔上踪。世风习柔靡，众醉如酒浓。义愤发卑贱，难驯气犹龙。至今埋骨地，劲草生葱龙。出门白鸥起，心警疏林钟。
泛舟虎阜因吊五人之墓自春徂夏盖三至矣 其三,清末民国初,夏孙桐,兹邱难培塿，兴废更岁月。清渊玉凫沈，宝气照华阙。壮哉夫椒军，三年竟报越。如何麋鹿游，霸业旋销歇。艰危间世有，愚者但营窟。抉眼怜孤臣，苦口谋曲突。平生志五湖，所遇常触发。莫笑沧浪吟，临流思解袜。
自甲午出都旧交星散至丙申冬始先后来集重举消寒之会天时人事多足慨者次韵二首 其一,清末民国初,夏孙桐,东方客难漫恢奇，饱食而嬉遣岁时。醒眼却看能醉好，冬花不怨得春迟。团沙纵迹真无定，饮水情怀各自知。失笑五陵裘马客，青荧镫火到论诗。
自甲午出都旧交星散至丙申冬始先后来集重举消寒之会天时人事多足慨者次韵二首 其二,清末民国初,夏孙桐,始信华鬘有劫尘，眼前嚼蜡喻横陈。苍凉人事黄垆酒，浩荡天心白首春。周鼎已抛还宝瓠，五湖轻去转思莼。台卿决录何时就，只合藏名改字邠。
题重摹憩园图四首 其一,清末民国初,夏孙桐,图中嘉树即甘棠，手泽几同数典忘。谨向麟经援旧例，汶田归我纪应详。
题重摹憩园图四首 其二,清末民国初,夏孙桐,流涕平泉记一篇，清门三绝护云烟。左家有妹差强意，画笔依稀说再传。
题重摹憩园图四首 其三,清末民国初,夏孙桐,当时宅相每推君，断简珠还意独勤。纸上犹堪陈迹认，槐庭清影一镫分。
题重摹憩园图四首 其四,清末民国初,夏孙桐,祖德留遗易水滨，诸孙绳武愧无因。羊昙旧是西州客，会到名园作主人。
为同邑谢方山观察题槐寺祭诗图,清末民国初,夏孙桐,饯岁两番萧寺酒，怀人一卷桂林诗。遥簪碧玉春犹梦，画烛红屏晓未移。老去篇章增跌宕，闲中岁月耐将持。宣南掌故槐龙记，付与他年话鬓丝。
偕刘葆真同年出西郊憩野寺作,清末民国初,夏孙桐,二月郭门春事浅，远山残雪不能醒。马行夕月坛边隐，柳近高梁河上青。乾野风沙常旋旋，春人旅鬓对星星。嗒然置我无生境，樾下午阴闻铎铃。
族祖上珍先生遗像,清末民国初,夏孙桐,晚近儒为吏，中多捍格端。惟公能自致，循理得其安。冲抱光风入，乔根世德蟠。赫然见灵爽，只写古心难。
余寿平前辈以直言被谗出守思恩奉赠三律 其一,清末民国初,夏孙桐,风棱峭厉振台声，班马俄为万里行。疾恶鹰鹯常自奋，当关虎豹为谁狞。迁除特异觇朝局，章疏多传待世评。谈笑窥君神不懦，故应揽辔一澄清。
余寿平前辈以直言被谗出守思恩奉赠三律 其二,清末民国初,夏孙桐,男儿四十临边郡，一笑蛮花拥戟幢。瘴洗黄茅车后雨，滩过铜鼓日南江。便看彫攰回殊俗，也足窥觎息异邦。酬答圣明期许意，高官知不慕缘撞。
余寿平前辈以直言被谗出守思恩奉赠三律 其三,清末民国初,夏孙桐,十年蛩駏赖相扶，弟畜偏能爱灌夫。盘错早征才胜倍，蒿莱直虑道将孤。板舆旧邸欣儿代，款段平生愧我输。千仞何殊鹏鴳隔，明窗虿尾肄勤劬。
过洛阳文仲恭太守赠诗次韵答之,清末民国初,夏孙桐,虏尘横掩上林花，徒想干城咏肃罝。岂料处堂安燕雀，忽令起陆扰龙蛇。徙薪计慨朱云槛，仗节雄思博望槎。早晚中兴天悔祸，屈平莫自赋怀沙。
孟津谒光武陵,清末民国初,夏孙桐,昆阳雷雨震神州，原庙披榛见拥旒。小怯人方惊大勇，旧邦终是赖新猷。丽华近剩埋香地，大树长思佐命俦。落日河壖还下马，中原禾黍不胜秋。
归轺过永年张沚蒪丈留宿衙斋距昔年随任时已阅十八年吏役老者犹能识之感赋,清末民国初,夏孙桐,趋庭往事换星霜，城郭依依尚绿杨。问绢胡威今老大，攀条宣武剧悲凉。浮踪邸舍惭乘传，先泽都人话憩棠。故吏几存多白发，荷衣犹自识诸郎。
去永年甫一月以夷氛恶避地复至武俊民戎部割宅居之十日遂遣眷南归自赴行在濒行赠谢武丈,清末民国初,夏孙桐,令威化鹤梦痕空，谁信频来作寓公。地主多情容寄庑，天涯无定是飞蓬。蒪鲈宿愿何时遂，戎马新愁到处同。多少临歧难尽意，醉欹茸帽向西风。
游慈恩寺登雁塔次顾亚蘧韵二首 其一,清末民国初,夏孙桐,跨穹危磴出林端，回首青门夕照残。大地风悲殊未息，长安日近且相宽。哀鸣到处怜鸿泽，羁旅经年感虱官。百二山河空阅世，却看直北路漫漫。
游慈恩寺登雁塔次顾亚蘧韵二首 其二,清末民国初,夏孙桐,似掌秦川辨广轮，淩风郁抱一为伸。西驰欲逐虞渊日，东去真扬沧海尘。题碣茫茫千佛梦，看花草草再来身。瑶池咫尺停鸾驭，好护郊原万树春。
偕易宝甫顾亚蘧游杜曲少陵原次韵,清末民国初,夏孙桐,不见开元天宝年，胜地犹以诗人传。诗人陈迹更何许，阅世惟有杜曲田。秦关梦想昔未涉，频来宁谓非前缘。五陵佳气久寂寞，今谈形势嫌稍偏。昆明扬灰曲江涸，荒坰吊古费讨研。城南水木仅留此，促游晴鸟破晓眠。忽逢新绿涤愁眼，快如枥马得美鞯。南山坐对少尘土，平川历历疏清泉。小桃一株最娟好，皎然独立含春烟。羁人此兴岂常适，欲去林外还停鞭。谁云儒冠苦相误，流离恩厚惭身便。乾坤变态况催迫，犹如百级未造巅。麻鞋千里复奚补，徒令乡国心魂牵。乐游古原近突兀，萧萧落日真堪怜。吁嗟先生饱世难，莫将苦句吟风前。
清明游董相坟,清末民国初,夏孙桐,百五东风寒食过，一抔剩土汉宫邻。奇冤误世公羊学，古泪寻碑下马人。椎鲁云仍家守冢，荒唐风咏壁生尘。胭脂坡底桃花发，不为空祠减却春。
偕郑叔进游曲江略具陂陀麦苗憔悴不胜荒凉之感叔进诗成次其韵,清末民国初,夏孙桐,晴陂暖蝶逐人忙，旧事何堪话盛唐。白发芳尊春早换，黄门飞鞚土还香。更谁祓禊临流水，剩有荒枝饱翳桑。惆怅探花人共到，东风何处杜韦娘。
表兄方剑华农部久参董军去岁言不见用今将赴蜀省其弟和斋刺史相见西安信宿而别赋二诗 其一 赠剑华,清末民国初,夏孙桐,难得长安又日边，乱离樽酒一潸然。愁吟玉垒浮云句，亲见铜驼堕棘年。黄祖腹中终水石，朱公舟外自湖烟。春芜十里城南路，肠断荥阳共祭篇。
表兄方剑华农部久参董军去岁言不见用今将赴蜀省其弟和斋刺史相见西安信宿而别赋二诗 其二 寄和斋,清末民国初,夏孙桐,使槎虚怅锦江烟，秦蜀云山万叠连。出死亲朋无定地，浮生仕宦更由天。政声喜听三巴外，牧圉惭依七校前。今日升沈何处说，君平帘下问金钱。
叔进亚蘧和诗相靳而怒余次韵解之,清末民国初,夏孙桐,顾子诗才横八区，风情放诞如佚姝。郑子覃思味古腴，珊珊骨相世所无。菊芳兰秀并时作，两贤相厄剧甚恶。俊谐虐谑争飙驰，供我抚掌一笑乐。劝君绝口丧乱时，三匝谁得安栖枝。愿君息心阿堵许，一片那为乾净土。障面王公休避尘，杖策邓禹总笑人。讵甘穴处类伏鼠，或复形势誇剪鹑。来从牧圉我稍久，谨敛心魂苦相守。春浅愁萦杜曲花，年荒味淡新丰酒。千端万绪殊茫茫，浮云身外皆寻常。宵起但看星斗炯，朝坐又厌尘沙黄。人生有情谁遣此，空谷闻音辄相喜。书少频烦送一瓻，句捷同应斗十纸。东海鲁连良可师，解纷排难凭吾诗。一邱之貉聊尔尔，奚论谁黠复谁痴。
甲午岁散馆日者占余当外授陈留令言之甚决竟不验今阅八年典试粤东过之感赋,清末民国初,夏孙桐,禾黍中原似掌平，先贤风俗有馀清。折腰五斗平生负，笑煞书生禄命轻。
过杞县,清末民国初,夏孙桐,东楼旧封在，凭轼动遐思。国备周三恪，城全秦一儿。人烟古柳聚，风日野蝉移。闻说壮哉县，今方重茧丝。
睢州过汤文正祠堂未得止谒,清末民国初,夏孙桐,都讲苏门属使君，鹤征复作出山云。衣冠犹说尚书旧，门户真蠲理学纷。永忆治吴韦白美，独悭辅汉绮黄勋。峨眉见嫉千秋恨，付与虞初数佚闻。
过商邱吊侯朝宗,清末民国初,夏孙桐,兔园雪苑渺烟萝，公子才名亦逝波。文派中原开国盛，交游南渡党人多。百年乔木阴非旧，一扇桃花迹未磨。同是陈髯流寓地，乌衣夕照燕还过。
宿州道中,清末民国初,夏孙桐,莽莽平芜大泽乡，野人茅屋祀陈王。早知屠狗英雄尽，疏蓼枯杨古战场。
廉惠卿携家养疴潭柘山中吴夫人芝瑛书金刚经留寺属题句,清末民国初,夏孙桐,石门未践康乐约，法云惊堕彩鸾书。人间忧患不到处，想见拈毫能自如。散花一室疗孤愤，商略名山赋招隐。愧我误落尘网深，碧涧红泉不知近。
徐菊人前辈江楼送别图,清末民国初,夏孙桐,江潭柳色映秋空，小队郊坰落照红。夏口帆多飞鸟去，武昌鱼美一樽同。人材得地关时会，世事浮云每意中。忍泪新亭风景异，安危今日仗群公。
自题青镫有味旧图三首 其一,清末民国初,夏孙桐,三十年来指一弹，疏窗依旧月如丸。人间无限沧桑事，多作恒河皱面看。
自题青镫有味旧图三首 其二,清末民国初,夏孙桐,白首编摩作蠹鱼，忧危闲趣遣居诸。祛卢文字吾妻史，总是儿时未见书。
自题青镫有味旧图三首 其三,清末民国初,夏孙桐,抵掌匡时大有人，鹤征几辈起沈沦。广文海角官常冷，玉屑谈诗忆麈尘。
送蒋亦璞前辈之官肇阳罗道,清末民国初,夏孙桐,羚羊峡口山如画，水下牂柯日夜东。今见绣衣行按部，昔游片席忆乘风。江关楼橹秋潮白，石室毡椎古藓红。南国治声多武健，我知化俗有文翁。
自题常山冷驿图三首 其一,清末民国初,夏孙桐,年年辛苦制征衣，春雪滹沱见雁飞。肠断玉钗红烛句，思家梦境已全非。
自题常山冷驿图三首 其二,清末民国初,夏孙桐,几日临歧心早动，六州铸铁错难收。人间尚有封侯悔，况为皇华误白头。
自题常山冷驿图三首 其三,清末民国初,夏孙桐,悼亡诗料写荒寒，皋庑相依慰愿难。今夕孤镫风雪里，太行山色怕重看。
魏梅孙甫留馆应特科被擢改官山左赠诗,清末民国初,夏孙桐,平生苦不薄邹枚，风采频频动外台。百日未温中秘席，千寻早识豫章材。飞翔鹏鴳原殊致，得失鸡虫最可哀。巢父掉头烟海阔，何时同办钓竿来。
寄和方和斋感事二首 其一,清末民国初,夏孙桐,元阴穷壑盼阳春，骇浪危樯绝海滨。可惜无如虚往日，难堪最是冷观人。石衔精卫知何济，牖降真龙讶不伦。君尚喜谈天下事，未教吾道竟长湮。
寄和方和斋感事二首 其二,清末民国初,夏孙桐,成败何须事后明，纷纷水火尚相争。新亭泪少王丞相，穷路悲从阮步兵。准拟旧言寻下泽，愧闻侧席辟延英。天彭一掌还乾净，杜老吟秋自望京。
陈子砺寓韩家潭为芥子园旧址招同年小集赋索子砺和,清末民国初,夏孙桐,省台殷剧元亭寂，岁岁同销九陌尘。薄宦星霜人自老，深宵灯火意相亲。园林旧迹征名辈，弦管清声歇比邻。莫怪沧桑容易阅，黄垆酒伴一时新。
东坡生日小集叠前韵,清末民国初,夏孙桐,古怀一曲南飞鹤，世事几番东海尘。酒煖乍知春信到，岁寒长愿故人亲。月泉句好从开社，阳羡田荒盼买邻。谁是奇才膺眷遇，翰林风月话重新。
立春感事柬赵芝生同年再叠前韵,清末民国初,夏孙桐,十年京国真如梦，又见东风扫旧尘。来事茫茫山鬼语，此心落落海鸥亲。相看袖手同危局，难说缨冠赴斗邻。綵笔输君多气象，且将酬答岁华新。
右衡见和前诗三叠奉酬,清末民国初,夏孙桐,平生蛩距空相惜，跛履何能望绝尘。我已一身无去住，谁堪四海计冤亲。批鳞志在终酬主，倚柱悲来或诧邻。祛蔽正经皆了义，桓谭何事论标新。
右衡召对历诋公卿不数月拜出守曲靖之命赠别二首 其一,清末民国初,夏孙桐,汲黯淮阳岂夙心，一官万里去骎骎。文章未惜惊人早，）拔擢终由结主深。风引神山同断梗，石衔沧海是冤禽。天书哀痛闻频下，莫效孤臣楚泽吟。
右衡召对历诋公卿不数月拜出守曲靖之命赠别二首 其二,清末民国初,夏孙桐,人海栖迟共掩扉，中年哀乐重歔欷。同游龙比今知免，旧侣荆高日渐稀。潮落蛮江征雁渺，月明苑树夜乌飞。秋风命驾寻常事，多愧金门未拂衣。
芝生乞假归湘为太夫人寿赠句,清末民国初,夏孙桐,玉堂闲赋感春诗，孟博平生志可知。羁宦喜逢亲健日，奉觞常祝世清时。芳晖寸草心如结，綵笔长杨鬓渐丝。应识庭闱增眷恋，贾生宣室召非迟。
吴颖芝前辈属题先德两代孝行并送出守粤东,清末民国初,夏孙桐,以孝治天下，自昔有明训。求忠必于此，源清流乃润。世风日以颓，内行修者谨。邪说寖披猖，彝伦显排摈。直忧天性漓，遑论国纲振。颇闻殊方言，族制觇化进。孝为我宗教，万行由导浚。谓贯去来今，范围至闳峻。国粹果常存，薄俗庶能镇。勾吴至德裔，百世垂令闻。峨峨两先生，家法征豫顺。循陔膳弥馨，凿楹书可捃。闺门见雍穆，乡里化悁忿。济美绰楔题，旧德瞽宗馂。为善畏人知，种福乃常分。家得子孙贤，天池鹏翼运。讲幄勤献纳，词林数才俊。大用众所期，暂出守边郡。伏陛二三策，去国见诚荩。忠孝结主知，庭闱荷清问。时艰正需贤，遭遇天不靳。君亲两无负，斯语吾能信。
顾南雅通政画兰为顾亚蘧同年题,清末民国初,夏孙桐,苒苒东风强自持，无言桃李亦同时。寻常人作春华看，迟暮心终介石期。纵不当门锄讵免，惟于空谷置相宜。灵根例说分仙畹，清浅蓬莱那未知。
贵阳李芘园尚书师命题赐环纪恩图三首 其一,清末民国初,夏孙桐,早知圣主谅丹诚，许缓三年绝塞行。国是艰难迟始定，臣心忠爱久逾明。关中紫气瞻遥近，陇外青山识送迎。未出玉门恩诏下，那同马角望归程。
贵阳李芘园尚书师命题赐环纪恩图三首 其二,清末民国初,夏孙桐,一朝沧海叹横流，惨淡风云故国秋。万里荷戈空有泪，当时厝火固先忧。江湖未断觚棱梦，乡里来追款段游。正是六龙回驭日，开颜重见旧神州。
贵阳李芘园尚书师命题赐环纪恩图三首 其三,清末民国初,夏孙桐,大厦重扶不易支，两宫旰食日孜孜。几番博士征绵蕞，自古长安似弈棋。宽典早除钩党籍，旧臣老际中兴时。青门辙迹频回首，祖帐诸生鬓亦丝。
周碧蕖画梅三首 其一,清末民国初,夏孙桐,锁骨金沙自耐寒，嫠蟾还与伴幽单。尚湖黛色浓如画，诗句难删羽素兰。
周碧蕖画梅三首 其二,清末民国初,夏孙桐,盈盈金屋贮闲愁，此树婆娑感未休。东阁风流亲见得，花时何逊在扬州。
周碧蕖画梅三首 其三,清末民国初,夏孙桐,罗浮春梦小华胥，青鸟殷勤问碧虚。只道黄金堪买赋，人间错作女相如。
为陆彤士比部题马湘兰画紫竹观音像二首 其一,清末民国初,夏孙桐,风花历劫不消磨，识尽情天付黛螺。莫是蒲团真了彻，故殊倚竹话牵萝。
为陆彤士比部题马湘兰画紫竹观音像二首 其二,清末民国初,夏孙桐,二分侠骨一分禅，旧院风流自可传。笑煞江南老词客，依人心事吊婵娟。
吴絅斋同年扈从负书图,清末民国初,夏孙桐,清门乔木传忠孝，茧足荒山说乱离。当日相看惟涕泪，此才信可共安危。一编手泽芬长护，七校心苏句尚悲。圣主至今思在莒，愿君努力中兴时。
诗僧寄禅湘绮楼弟子也与南中名流唱和近年驻锡天童约往游未果次其集中庵男韵答之,清末民国初,夏孙桐,浙东佳处有留庵，十里松存尚二三。望里青山不可即，座中风月每倾谈。春寒十日晴犹殢，梅瘦一枝花未酣。何异樊笼仙翮羡，低头愧煞杜陵男。
寄公将游金陵叠韵送之,清末民国初,夏孙桐,头白耽诗老一庵，狙公阅世笑朝三。未蠲文字宁非障，能敛机锋更耐谈。入海孤帆烟浩渺，连江春雨意沈酣。乱鸦流水青溪路，尽许投诗吊阿男。
闻古微与瞻园探梅邓尉叠韵寄之,清末民国初,夏孙桐,万重香雪一茅庵，烟际篮舆接两三。闲忆旧游成梦迹，空馀官阁共僧谈。风前侧帽诗篇就，湖上看山意态酣。那得云龙共追逐，能抛世网是奇男。
水仙花三叠前韵,清末民国初,夏孙桐,祗有维摩可共庵，玉梅花下九逢三。香分斐几龙涎烬，静伴疏帘麈尾谈。应为淩波偏影瘦，却当晴雪觉春酣。幽芳风格凭何似，龙女参禅未證男。
病起四叠前韵,清末民国初,夏孙桐,官斋清冷一僧庵，桑下因循宿已三。错节盘根休浪试，雕龙炙毂谢空谈。初心不负真非易，宦味新尝幸未酣。病起闲庭春意满，护持新笋比婴男。
庐江君妆阁遗幌其舅氏蒋侑石先生为画松二首 其一,清末民国初,夏孙桐,芬陀文藻有清芬，也比羊欣爱练裙。明镜宝钗零落尽，尘缣还与护缃芸。
庐江君妆阁遗幌其舅氏蒋侑石先生为画松二首 其二,清末民国初,夏孙桐,一角疏烟映折枝，绮窗清味岁寒期。白头潘令重题句，惆怅虚廊月上时。
为顾端文后裔题东林诸贤遗像,清末民国初,夏孙桐,道貌深衣各俨然，德星百里聚多贤。剧悲白鹿谈经侣，已近苍鹅出地年。一传是非留党锢，千秋涕泪付遗编。水居曾见重摹本，同守清芬镇二泉。
金粟香丈相见沪上出示陶庐五忆诗每集绝句百首由乡邑风土推而至于宦游交旧情深文明沧桑后读之弥足增慨也,清末民国初,夏孙桐,微尘寄人世，起灭海沤幻。去来相系著，爱根不可铲。纷纷已陈迹，空花驻流盼。先生妙吟理，无厚入有间。隐几见江湖，垂白话童丱。赓续至四五，百琲叠如串。吁嗟东海尘，今识言非谩。沈沈虞渊日，宁止桑榆晏。他日陶潜诗，甲子更堪辨。
周世臣同年来京师酒楼话旧即返汴梁见赠一诗次韵奉答,清末民国初,夏孙桐,相逢乱后复何言，舌在相看各自扪。禽尚愿虚山未买，荆高客散酒难温。炭炎炉上谁先觉，箭处弦边亦钝根。老向夷门寻旧隐，遥知城市似山村。
以顾南雅墨梅赠仲仁题二首 其一,清末民国初,夏孙桐,铁干横斜写折枝，直臣风格冷花知。山温水腻吴侬语，木石心肠却问谁。
以顾南雅墨梅赠仲仁题二首 其二,清末民国初,夏孙桐,魏征妩媚人皆识，宋璟风流赋自工。历尽冰霜何足论，天心还与盼春风。
表兄周立可太守浙中同官近隐居吴下寄诗以姑丈少宰公遗书事状上史馆次韵答之二首 其一,清末民国初,夏孙桐,柳恽洲前咏白蘋，宦游蛩駏几年亲。酸咸淡后休论味，来去生中各剩身。笑我鲈莼非早识，输君虾菜尚随春。桑田沧海须臾事，吾道何殊一芥尘。
表兄周立可太守浙中同官近隐居吴下寄诗以姑丈少宰公遗书事状上史馆次韵答之二首 其二,清末民国初,夏孙桐,忆昔秋斋听夜鸿，忧时亲见老成风。卅年残客垂衰白，重到脩门怆软红。曲突徙薪皆历验，党牛怨李亦成空。谢公遗事吾能述，惟有西州恨未穷。
史馆舫斋旧为会典馆提调所居后临御沟一曲故名朱椒堂钱衎石皆有诗见集中余适居之春时窗前白丁香盛开感赋,清末民国初,夏孙桐,简册堆中倦眼遮，午晴骤暖闹蜂衙。依依陈迹深严地，了了繁枝细碎花。香界顿开窗北面，宫墙每对日西斜。玄都桃与江潭柳，头白逢春祇叹嗟。
章式之自天津来侵晓同游崇效寺看牡丹,清末民国初,夏孙桐,笑君百里宿舂粮，来趁初花破晓光。蝶泥蜂忺相尔汝，日熏风亸乍阴阳。老羞艳笔酬深色，坐久虚堂减静香。尘世自纷春自好，故应极乐是空王。
禹慎斋摹松雪鹊华秋色卷子冯叔瑩复仿之为题三绝句 其一,清末民国初,夏孙桐,遗山诗忆泰和年，天水王孙画又传。看到中原秋色满，青山红树为谁妍。
禹慎斋摹松雪鹊华秋色卷子冯叔瑩复仿之为题三绝句 其二,清末民国初,夏孙桐,祢宋开元论画宗，鸿胪具体刻求工。傥教真见匡庐面，胜处王羊可许同。
禹慎斋摹松雪鹊华秋色卷子冯叔瑩复仿之为题三绝句 其三,清末民国初,夏孙桐,摹本华亭最著称，此如北秀彼南能。羚羊香象寻神迹，禅悟期君最上乘。
朱竹君先生竹屋著书图乾隆己亥四月陈凤翔作四首 其一,清末民国初,夏孙桐,椒花吟舫集簪裾，方与诸儒论石渠。更向空山结遐想，欲栽万竹护深庐。
朱竹君先生竹屋著书图乾隆己亥四月陈凤翔作四首 其二,清末民国初,夏孙桐,暮年闽海再持衡，汲黯淮阳视此行。图画安排人境外，先生早已厌承明。
朱竹君先生竹屋著书图乾隆己亥四月陈凤翔作四首 其三,清末民国初,夏孙桐,任陆孙洪皆著籍，青云后进盛跻攀。寂寥画苑稽名氏，也附风流籍湜传。
朱竹君先生竹屋著书图乾隆己亥四月陈凤翔作四首 其四,清末民国初,夏孙桐,棠鄂阴连老屋邻，酒垆荒径不成春。盘陀佚句同收拾，忍溯贞元话劫尘。
题冯心兰师遗像,清末民国初,夏孙桐,在昔光绪中，朝政失纲纽。哗嚣树风声，才隽竞趋走。救时议张弛，治丝益纷纠。利害虽深图，猎较还同狃。先生心气平，肯綮默自剖。乘轺肃风纪，居台慎击掊。兢兢责名实，所措惟无苟。戊秋肇政变，骤如翻覆手。造膝陈谠言，琅琅动宁右。越日膺特擢，圣慈主恩厚。巴蜀号天府，吏风习秕垢。褰帷历数道，爬梳穷弊薮。治狱于公俦，榷法刘晏守。至今循良绩，一一在人口。直道终忤俗，超然解组绶。继述梓庭贤，优游林下久。鲰生昔补外，值公遂初后。慨言为政难，往往在掣肘。时好炫鞶帨，支离事骈拇。固知江河下，岂料沧桑有。劫馀重撰杖，流涕话阳九。早饰太邱巾，竟断元亭酒。岩岩肃遗貌，气象临泰斗。籍湜几人存，摅悲纪不朽。
孙师郑以感逝诗征题诗分甲乙二集辛亥后不仕者入甲集出仕者入乙集大半亦我师友也二首 其一,清末民国初,夏孙桐,载鬼一车逢故友，北江奇语剧堪悲。山阳笛与西州泪，况际沧桑此一时。
孙师郑以感逝诗征题诗分甲乙二集辛亥后不仕者入甲集出仕者入乙集大半亦我师友也二首 其二,清末民国初,夏孙桐,一卷分明是诗史，仁者见仁智者智。盖棺论定夫何言，他日听君作位置。
为秦亮工题费晓楼画东坡参禅图卷,清末民国初,夏孙桐,画中东坡是主人，题诗意多在琴操。兼金价因晓楼笔，信乎人各徇所好。当日黄州一秃翁，文章事业空兀奡。贤豪失意说皈依，妇人醇酒同无告。个中勘破让蛾眉，竟著田衣风月扫。费生妙笔得神气，颊毫眉妩皆精到。位置荒山野筱间，忘却春风有寒燠。荣枯悟后见此境，正如木落潭清潦。秦郎爱画亦能画，每获异迹辄相报。谈禅论画吾茫然，自笑题诗殊柄凿。
雨中集法源寺看丁香示右衡惺憔两同年,清末民国初,夏孙桐,闭门常听寺楼钟，近局芳时偶涉纵。雨蕊烟梢如掩抑，佛香梵呗与从容。朋游代谢一尊酒，世事生枯百岁松。幻取花枝归坐对，故应怀抱向人慵。
见惺樵诗多言丁香色香之盛而余太略戏叠前韵,清末民国初,夏孙桐,花间车马树间钟，深院阴阴閟蝶纵。香界诸天惟一净，春枝万玉若为容。繁英半已糁幽藓，黛色常宜倚古松。绕遍斋廊商小句，莫嗤我更比僧慵。
二妹镜涵六十初度妹夫艺风前辈七十有五甥辈于沪上称觞寄诗为寿藉以述怀不徒为引年之颂也四首 其一,清末民国初,夏孙桐,义熙甲子耦耕年，贞吉幽人物外天。当代灵光尊老宿，行窝安乐即神仙。偶因止酒商芝饵，尚喜看花接笋箯。偕隐更兼偕老福，莱妻端不让前贤。
二妹镜涵六十初度妹夫艺风前辈七十有五甥辈于沪上称觞寄诗为寿藉以述怀不徒为引年之颂也四首 其二,清末民国初,夏孙桐,著述桑榆惜景光，丹缃翠墨郁奇香。跋搜尧圃再三辑，碑过兰泉五倍强。闻见四朝存掌故，网罗百氏总津梁。子元忤俗虽同调，头白终期夙志偿。
二妹镜涵六十初度妹夫艺风前辈七十有五甥辈于沪上称觞寄诗为寿藉以述怀不徒为引年之颂也四首 其三,清末民国初,夏孙桐,吾妹贤明号女宗，奉亲曾代白华供。故应高蹈侪鸾曜，共许徽音媲郝钟。鱼檗嘉辰同好客，湖山胜处每随踪。归来图籍今无恙，金石编成一粲容。
二妹镜涵六十初度妹夫艺风前辈七十有五甥辈于沪上称觞寄诗为寿藉以述怀不徒为引年之颂也四首 其四,清末民国初,夏孙桐,不独朱陈说旧村，还如籍湜附韩门。西清追步成陈迹，东海扬尘莫再论。鹤发相看同辈少，雁行犹幸几人存。荷花生日占先甲，愿及芳时劝一尊。
四月二十八日为翁文恭师生日孙师郑召集陶然亭结瓶社征诗,清末民国初,夏孙桐,旧京乔木尚风烟，回首沧桑益惘然。萧傅孤危全晚节，灵均揽揆怨芳荃。人珍遗墨皆千古，公幸骑箕早十年。愿比顾祠修故事，岁时松下荐寒泉。
赠杜子良太守,清末民国初,夏孙桐,不为良相为良医，仁术惟期济世耳。杜君荦荦医国才，早屈士元治百里。嘘枯润瘠苏疲癃，待擢黄堂政声起。景皇忧国昔倦勤，征医云集稀称旨。前席敷陈洞癓结，颔颐屡见天颜喜。吁嗟治病如治国，杂投并进果谁是。反令贤者叹掣肘，纵有扁仓亦徒尔。西子湖边山水清，白蘋洲上风日美。我忆同官初定交，投契真如乳与水。每从肘后乞神方，更向橘中观弈理。当日簿领尚从容，未料沧桑遽如此。朅来羁旅共呴沫，时时呼酒长安市。君才犹为世所需，卖药韩康漫相拟。膏肓废疾皆苍生，日日活人难自已。耳鸣阴德宜食报，何待延年啖芝杞。作诗自寿殊旷达，碧简初香泛绿蚁。人生但得开口笑，知早尘埃视朱紫。视君寿世自有在，出则循良处方技。
吴江蒯铁厓娶钱文端孙女九英夫妇并工画其后人耀伯以合作册乞题,清末民国初,夏孙桐,南楼画法付诸孙，黎里今称通德门。合璧遗缣犹郑重，碎金题句亦清敦。不参凡艳铅华洗，略见高情松菊存。试与君家谈旧事，杭州酒伴怅衣痕。
为金陵章楚君题莫愁湖图二首 其一,清末民国初,夏孙桐,六朝花月已千载，虎踞龙蟠总似烟。两度石城来打桨，楼台犹是中兴年。
为金陵章楚君题莫愁湖图二首 其二,清末民国初,夏孙桐,粉本留传老画师，浦荷作镜柳成丝。愁心江上谁能遣，只有青山似昔时。
马小岩静观万变图,清末民国初,夏孙桐,大地飙轮无息时，万物随转不自持。钜而鲲鹏细蛮触，倾身以赴宁非痴。至人游神在元圃，心如止水中有主。过眼云烟一瞬间，空山岁月仍太古。
袁渭渔同年蛣寄图令子属题,清末民国初,夏孙桐,贤书当日誉袁丝，通籍同嗟十载迟。君似北江久宾幕，我曾东部访烟埼。虫天俯仰聊相喻，蜗角功名亦可知。差幸遗文未零落，凿楹付托有佳儿。
戊戌礼闱以摺箑乞戴青来前辈蓝笔画竹二枝后补桃花辛酉夏偶检出感题一绝,清末民国初,夏孙桐,翠袖天寒空顾影，玄都春尽更无花。飘零残箧间脂黛，付与他年话劫沙。
孙子潇先生双红豆图三首 其一,清末民国初,夏孙桐,烟月虞山百载新，自来红豆属词人。绛云楼后天真阁，佔却江南一半春。
孙子潇先生双红豆图三首 其二,清末民国初,夏孙桐,情天补阙乞皇娲，绮句琼思孰与侪。先例拟援朱十语，不将两庑换风怀。
孙子潇先生双红豆图三首 其三,清末民国初,夏孙桐,老辈乾嘉不可追，况论鼎盛国初时。爱山台畔寻鸿雪，怅绝三风妩媚词。
内子于扇头自画红绿梅花戏为题句四首 其一,清末民国初,夏孙桐,萼绿仙人绝世姿，绛都春好谱新词。口脂眉黛天然色，分入东风作两枝。
内子于扇头自画红绿梅花戏为题句四首 其二,清末民国初,夏孙桐,云门梅法冬心亚，妙处应知在个中。花意爱疏兼爱淡，世间儿女漫青红。
内子于扇头自画红绿梅花戏为题句四首 其三,清末民国初,夏孙桐,能处何妨似不能，梅村论画得元镫。替花写照原非易，色相稍空即上乘。
内子于扇头自画红绿梅花戏为题句四首 其四,清末民国初,夏孙桐,旧梦孤山不可寻，鹃红蛾绿尽关心。何郎老却春风笔，画里依稀问翠禽。
朱古微前辈霜腴图卷,清末民国初,夏孙桐,校梦龛中梦影空，相看衰鬓各成翁。五湖轻去应怜我，九日伤高尚忆公。折槛已成青史事，填词老有楚骚风。独惭蒲柳飘零甚，却对霜枝羡晚红。
肃忠亲王遗墨王隐居大连湾十年,清末民国初,夏孙桐,孤忠不可作，缣素尚森森。想见临池日，悠然蹈海心。杜鹃悲望帝，精卫是冤禽。芳草王孙远，鸥波莫共寻。
罟里瞿良士属题先德子雍先生柴门临水图蒋子延所绘二首 其一,清末民国初,夏孙桐,水边林屋清无尘，惟许访书来问津。通德高门世所仰，先生原是菇芦人。
罟里瞿良士属题先德子雍先生柴门临水图蒋子延所绘二首 其二,清末民国初,夏孙桐,福地琅嬛画里藏，轮云常护尚湖旁。武林苕水风流尽，始识菑畬世泽长。
卿怜小影三首 其一,清末民国初,夏孙桐,金屋繁华传舍同，红颜还自怨东风。何须更羡分香事，一样铜台见漏终。
卿怜小影三首 其二,清末民国初,夏孙桐,堕混飘茵总逝波，春花秋月几销磨。长安棋局朝朝变，两度沧桑不算多。
卿怜小影三首 其三,清末民国初,夏孙桐,搜奇昨获钤山集，辑佚曾为梼杌编。难得画图亲省识，红妆合与汗青传。
东坡生日赵剑秋招集滂喜斋病未能赴成长句奉柬,清末民国初,夏孙桐,诗人例有寿苏宴，岁暮壶觞瓣香荐。赵侯嗜古兼好事，嘉日招邀萃群彦。吉金乐石订坠佚，法书名画论最殿。滂喜高斋乔木存，奄有风流继吴县。病翁偃蹇春不苏，盛集未亲但歆羡。闭门倚枕搜冷句，玉局遗蹝心目睊。杭州湖州公所治，八百年来愧后先。有美堂存地已移，爱山台峙云犹茜。文章政绩敢比数，古人心迹颇窥见。乌台狱解尚丛忌，春梦婆醒复奚恋。公生磨蠍困天谗，幸不躬逢靖康变。即今沧海横流日，蕉萃旧京游早倦。荆溪田价悬梦寐，顾塘藤阴阅风霰。座中几人话乡土，江水归心应绻缱。蜩螗世事不可说，且觅古欢释芳奠。东风泛蚁酒杯春，认取流年暗中转。
朱旭辰以道光五年缙绅录属题邵伯絅用其先德半岩庐集中顺治缙绅录诗韵先成因次其韵,清末民国初,夏孙桐,朱君持示旧官录，道光朝事吾颇知。宣皇初政勤宵旰，渊然恭俭文景姿。歙县秉钧称一德，墨守文法无敢畸。当时京师播谣谚，松倒鹦叫鹊跳枝。旧相托戴或留去，仪征一老天南垂。老成分陕孙与蒋，岂不共济期雍熙。儒臣从容谏臣直，人循绳尺爱羽仪。惜哉厝薪祸潜伏，肉食无谋识者嗤。花门酿乱由吏黩，嚄唶诸将犹振威。河漕交困鹾纲坏，当者城火殃及池。济宁宝坻相继败，安化辣手真嶷嶷。海运票盐救时计，弹章求备纷彤墀。海疆锁钥维岭峤，使相贪庸轻远夷。毒烟漏卮耗中国，奷民篝火呼神祠。鸿胪抗疏定禁令，奉行无状奈有司。侯官才略冠当世，一击不中遂颠危。忽和忽战不暇择，天潢联翩弃旄麾。坐令当宁拊髀叹，不见乾嘉节制师。穆琦耆伊相表里，城下谨奉插血匜。藩篱已撤户牖撼，亡国朕兆其在兹。雨云翻覆到朝籍，崇祯之案元祐碑。此中一一名氏见，怀忠辨奸犹可追。昔贤题咏顺治册，咸恨生不与同时。呜呼，成康穆宣已悬隔，今日同作黄虞思。
陈仲恕五十初度赠诗,清末民国初,夏孙桐,临安萃英彦，太邱名德纯。继美有元方，干略尤超伦。三十客诸侯，借箸饶经纶。北征历辽沈，南游及汉岷。中间赋归来，铃阁岸纶巾。时政如乱丝，攘臂言维新。通识贯本末，守道弥龂龂。不闻唯与阿，当仁志必伸。陵谷倏迁变，云雷郁艰屯。慷慨为时出，此愿康斯民。季龙虽枭桀，狎如海鸥驯。记室筦枢要，中书佐衡钧。谋断房与杜，兼之在一身。宇内稍稍靖，岂非赖得人。卓然见几早，为牺避逡巡。聊借朝市隐，坐观蛮触狺。怡情寄古癖，鉴别祛伪珉。得鼎字能辨，拜石轩隐嶙。录凭欧赵续，笔效倪黄皴。翠缃间玉轴，吉云辟嚣尘。自于世味外，盎为太和春。走也初订交，守郡圣湖滨。宓贱治有赖，展禽黜乃频。邦人不我弃，弥愧相知真。侵寻衰朽逼，孤负汲引谆。史局久接席，谈宴意逾亲。常以猪肝累，绸缪代馈贫。孟陬逢览揆，介觞随众宾。愿及君未老，大匡挽沈沦。手造华胥世，身拥琅嬛珍。绿野营新筑，湖山傍清粼。商周迄宋元，瑰宝充牣陈。再添大衍算，金石寿与均。此乐靡涯涘，不可计由旬。
为吴莲溪前辈题福延行窝图,清末民国初,夏孙桐,我欲得钱买青山，每抚空囊辄自悔。羡君手积买山资，况更有山不待买。有竹有杉屋庐深，某水某邱钓游在。家山画出题行窝，此意云何当索解。得无权作卧游看，还山之计将有待。读君作记颇幽异，埋莂披荆经百载。山鬼能言伴啸歌，石佛有灵乐爽垲。住山清福那可负，有田不归真自绐。商颜芝草甘如饴，奚事鸡栖尚人海。
史馆重葺舫斋次珊尚书用朱椒堂韵成三律次韵奉和三首 其一,清末民国初,夏孙桐,漫忆淩云奏子虚，鸱夷一舸计全疏。人间寥落铜仙侣，劫后丛残石室书。清地依然邻禁禦，此生自分老虫鱼。温公嵩观叨随从，刘范惟应乞绪馀。
史馆重葺舫斋次珊尚书用朱椒堂韵成三律次韵奉和三首 其二,清末民国初,夏孙桐,片席名山愿已奢，开轩水木尚清华。巢痕天上春寻燕，日色林端晚散鸦。静爱风帘翻倦帙，迥思烟笠在孤槎。浮屠三宿鸿泥印，愧继朱钱掌故家。
史馆重葺舫斋次珊尚书用朱椒堂韵成三律次韵奉和三首 其三,清末民国初,夏孙桐,丈室天花不扰魔，题襟重启胜怀多。百年旧事春明录，一曲清流太液波。雅集共欣陪杖履，名篇应不废江河。碧山堂与横云舍，天为公留安乐窝。
赵次珊馆长八十寿诗四十韵,清末民国初,夏孙桐,惇史系国故，自唐为相职。易代乃论定，重臣董其役。共和政体改，司存异常格。惟兹笔削权，宾师礼数特。觥觥尚书公，立朝昔正色。遗臣领史局，当世重名德。三馆扩崇规，金匮葺残籍。考询遍故府，征采及郡国。袐简每启縢，献书或出壁。蒲轮硕儒迎，兰台旧僚辟。集思萃众长，发凡期精覈。惟公郑重意，尤严体与则。光烈三百年，煌煌在方策。兴废必有征，诬诞固当辟。典章犹灿陈，耆彦足矜式。开端先博蒐，继事归较画。但虑一善遗，庶存三代直。铅椠常躬亲，胝沫至日昃。拭目待汗青，摅诚出忠赤。况逢度支匮，不惜私钱斥。纾楚几忘家，报汉惟视力。伟哉坚贞志，文献寄一脉。荏苒将十稔，脱稿已山积。公登大耋年，观成心愈迫。自来著述家，九十行半百。条理有始终，微显兼奥赜。良工不示璞，大匠必中墨。贯串防抵牾，弥缝泯罅隙。文简事或增，言雅义贵择。是非百代公，褒贬一字得。载笔尤兢兢，矜慎再三绎。精金鍊乃成，箦土功弥惕。及公桑榆景，健胜天所锡。精神焕龙马，岁寒挺松柏。作诗侪卫武，陈诰媲公奭。海渊大能涵，岩电细堪析。完斯不朽业，名山耀竹帛。房魏谢浮荣，迁固分一席。写官伫削牍，宾僚咸手额。公自有千秋，此寿永无极。
常熟瞿浚之虹月归来图,清末民国初,夏孙桐,书城坐拥小诸侯，开创中兴事业侔。秦火馀灰更一劫，米船入画亦千秋。长依琴剑云轮护，又阅沧桑岁纪周。五厄不惊真盛事，经籯贻泽世无俦。
内子五十初度以诗寿之四首 其一,清末民国初,夏孙桐,花诰黄金两负君，百年荏苒已平分。麻姑亦有沧桑感，鸿妇依然井臼勤。容易相庄成白首，故应雅尚慕青裙。自嗤重作长安客，只为闺中慰望云。
内子五十初度以诗寿之四首 其二,清末民国初,夏孙桐,男婚女嫁几绸缪，辛苦为余荩箧搜。老去禦贫荒岁谷，平生失计五湖舟。藜灯尚许添香伴，藻佩何妨换酒谋。一事差堪相慰藉，牛衣安稳谅无忧。
内子五十初度以诗寿之四首 其三,清末民国初,夏孙桐,虽少东征作赋才，颇从宦辙阅埏垓。薛涛井畔安舆侍，柳恽洲前班马来。每忆闺襜饶胜赏，犹堪烟水溯遐隈。而今却共林逋隐，爱写孤山数点梅。
内子五十初度以诗寿之四首 其四,清末民国初,夏孙桐,榴丹蒲绿送韶光，寄迹青门十载强。漫说莺花仍辇毂，不惊风鹤自壶觞。家传清白箴还守，梦想升平愿待偿。我老更为儿辈勖，春晖报答在书香。
为陈叔通题其先德蓝洲先生遗画,清末民国初,夏孙桐,雪后淡湖光，疏梅照寒泚。我曾屏车骑，意行孤山趾。蒙茸三两枝，如遇隐君子。结茅恨无缘，魂梦随烟水。今获披画图，清景惊宛是。想见含豪时，春光入杖履。人花格并高，湖山郁风轨。先生今太邱，遗爱纪惇史。季方人中龙，世以二难拟。颇闻岁寒期，嗜梅聚百纸。花光与补之，野鹜等闲耳。清芬在尺素，会应叹观止。
章式之六十寿索诗,清末民国初,夏孙桐,青门瓜圃五湖莼，旧侣平生剩几人。每共山游矜老健，互藏诗草见交亲。丹铅炳烛蹉跎补，尊俎当花晼晚春。椎鬓蓬头良自笑，羡君庭映綵衣新。
赠李甥思本,清末民国初,夏孙桐,汗血英姿誉渥洼，侵寻日月亦颠华。齑盐渐入中年味，裘马从教同辈誇。苒苒秋怀侪客燕，纷纷尘网几惊麚。人生未老真当惜，还看霜铓试莫邪。
甲子暮春粤东门生公宴犹举承平时团拜旧事感赋呈裴韵珊前辈兼示诸生,清末民国初,夏孙桐,婪尾筵开倍惜春，蓬莱清浅早扬尘。梦馀北海编新录，岭外东坡感旧因。却听红牙多换羽，难逢白发尚联茵。摭言漫与添新话，朝士贞元更几人。
题李惺樵同年诗草二首 其一,清末民国初,夏孙桐,落叶闭门深，苦吟心自喻。幽蛩与寒鸟，宣导等韶頀。愔愔东篱下，羲皇在寐寤。天以成诗人，知君之所慕。
题李惺樵同年诗草二首 其二,清末民国初,夏孙桐,风水生迥澜，岩柯多礧节。造物成文章，互用生巧拙。华嚣未足贵，君意早屏绝。干莫天下利，杀人在寸铁。
郭春榆前辈七十征诗,清末民国初,夏孙桐,晚节秋花淡自珍，履声犹忆近星辰。义熙诗卷更新纪，元祐朝端说旧人。清酒每招同甲会，寒松无恙后雕身。史亭藏稿中州集，我愧遗山附末尘。
赠马通伯时将南归同人饯之且为寿二首 其一,清末民国初,夏孙桐,方姚绪论盈天下，今日宗风大畅时。介士投戈争北面，岛人修贽亦先施。独从元赏标三味，未肯卮言附九师。定稿晚年看纸贵，醰醰至味几人知。
赠马通伯时将南归同人饯之且为寿二首 其二,清末民国初,夏孙桐,盍簪史局数经秋，未及汗青同白头。鼙鼓渔阳今见惯，弦歌匡邑且忘忧。娟娟风露留人桂，浩浩烟波迟客鸥。一曲南飞尽尊酒，何年赤壁共扁舟。
寄陈婿礼庭四首 其一,清末民国初,夏孙桐,汹汹海内未能平，却听南天暂洗兵。广厦新成真可喜，青山安稳对江城。
寄陈婿礼庭四首 其二,清末民国初,夏孙桐,归来万卷载书船，正是安仁奉母年。难得人生安乐境，闲居暂赋亦陶然。
寄陈婿礼庭四首 其三,清末民国初,夏孙桐,强项从知世所无，论才何可老菇蒲。西风消息微茫际，尚恋秋江尺半鲈。
寄陈婿礼庭四首 其四,清末民国初,夏孙桐,我忆双桥旧径荒，巷南巷北接青杨。望衡日日扶藜过，此愿今生岂易偿。
章琴若同年殁经年矣其子乞诗为赋长句,清末民国初,夏孙桐,壬午南榜多隽才，冯蒯时誉为之魁。袁朱许刘唐鲍吕，文章政事争雄恢。章孙郎潜独味道，翩翩二李郊祁偕。乘时杨张并奋起，道虽不同情则谐。惟君与我共里闬，后先亦复金门排。我晚一麾去湖海，君尤雅尚超凡埃。十年横舍作都讲，定海绝学从沿洄。代根心本欧西术，近攀李华相冁咍。四门创始拥皋比，风采一鹗迈等侪。翩然归欤念吾党，安定教授分两斋。会逢海内遍兴学，以新嬗旧缔造赅。临桂尚书酷爱士，事咨伯始无疑猜。尝言君能无不可，梁栋枲桷悉中材。岂知君仅小试耳，汪汪千顷讵有涯。朝簪早谢自乐志，乡髦后起多受裁。元亭并绝美新作，通德竟免黄巾灾。荒江日月甘寂寞，沧桑不扰淡定怀。昔岁登堂慰契阔，须眉垂雪惊初衰。羡君守道能自适，柴桑汐社相徘徊。饰巾待尽见高致，凿楹有书贻后来。迥念旧侣几存在，升沈今日同蒿莱。勋名固己随过翼，著述犹或珍烟炱。全真葆璞有天幸，有道无愧诚难哉。况我孤云逐尘鞅，眷望乡国天一隈。絮酒酹君赋思旧，临风老泪挥琼瑰。
吴莲溪新购宅索诗,清末民国初,夏孙桐,曾见山居画本摹，商颜芝穴惜榛芜。千金数致逾良贾，一室能营亦壮夫。补竹构亭储史草，种瓜分圃受侨租。梁鸿未免形寒乞，赁庑依然笑故吾。
为曹理斋题唐砖美人拓本四首 其一 整鬟,清末民国初,夏孙桐,何代婵娟子，云衣翠墨香。莫谈天宝事，拥髻但凄凉。
为曹理斋题唐砖美人拓本四首 其二 涤器,清末民国初,夏孙桐,拂拭复拂拭，馨香洁白心。人间金盌出，铜狄共销沈。
为曹理斋题唐砖美人拓本四首 其三 煎茶,清末民国初,夏孙桐,宫样团龙饼，殷勤织手煎。但思茎露润，那惜豆萁燃。
为曹理斋题唐砖美人拓本四首 其四 烹鱼,清末民国初,夏孙桐,也有调羹手，何人食性谙。生憎刀俎上，鱼碎说分甘。
陈梦陶副宪丈重游泮水赠诗,清末民国初,夏孙桐,璧池钟鼓饩羊仍，故事几同杞宋征。耆献先朝留硕果，文章江左际中兴。青衫俦侣今谁在，乌府风棱世尚称。算亥更逢乡举日，祝公德望与年增。
东坡生日在礼庭斋中读画见东坡披裘像丁恬生为吴竹庄作有何悔馀题句次其韵,清末民国初,夏孙桐,贤者论节概，当在岁寒后。东坡本谪仙，平生憎多口。岂不知容默，括囊可无咎。黄州复惠儋，义不所学负。海南笠屐像，风采惊童叟。当时章蔡辈，奚足数谁某。斯图本意造，亦堪垂不朽。朱颜冰霜中，盎盎得天厚。披裘闯然来，杖履春风受。鹤飞奏曲时，景物乃应有。缓带羊傅同，垂钓严陵偶。非达亦非隐，高致自相友。陈子耿介士，嗜古厌俗丑。正与东坡同，时宜违八九。雪窗共读画，快如脱械杻。吾乡悔馀翁，才气论石斗。作诗如海潮，大敌敢轻狃。强颜效施矉，馀隙补帧右。恰逢公生日，故事陈肴酒。我诗笑清孱，何以为公寿。
病棠吟悼秦右衡作五首 其一,清末民国初,夏孙桐,世年陈迹渺东华，此树婆娑一叹嗟。待漏清宵曾话旧，刘郎去后始栽花。
病棠吟悼秦右衡作五首 其二,清末民国初,夏孙桐,花下沧桑赋感春，白头相对再来人。丛残金匮同留恋，忍向蓬山数劫尘。
病棠吟悼秦右衡作五首 其三,清末民国初,夏孙桐,大隐金门共轴薖，年年斑管傍琼柯。日斜花落茶烟静，独爱春光一院多。
病棠吟悼秦右衡作五首 其四,清末民国初,夏孙桐,大沧桑后小沧桑，花事荣枯见履霜。凄绝茂陵求槁日，却将先兆證孤芳。
病棠吟悼秦右衡作五首 其五,清末民国初,夏孙桐,人遐室迩自徘徊，偃蹇双株拥雪苔。桂已销亡桐半死，兰成赋笔总悲哀。
赠李新吾,清末民国初,夏孙桐,平原浊世誉翩翩，忽到恒河皱面年。门第人材谁比得，荣观燕处早超然。书堂对雨图犹在，史局吟花席又连。莫道岁寒同志少，白头还共慰尊前。
赠俞阶青,清末民国初,夏孙桐,锦江使节曲江宴，往事休谈春梦婆。庾信暮年犹赋笔，尧夫高致有行窝。花浓山墅携家看，草绿宬阶曳杖过。吾辈此中同送老，让君娱赏不蹉跎。
次韵酬袁洁珊,清末民国初,夏孙桐,我来史局君先去，十载闻声只慕思。岁月编摩惊易逝，风云扰攘叹方滋。藏山毋忽千秋业，攻错还期一字师。今日相逢真恨晚，白头愧对汗青时。
赵次珊馆长重逢乡举之年同人各以诗纪奉呈二律 其一,清末民国初,夏孙桐,海内灵光第一人，商芝燕桂共延春。犹龙柱下留耆献，鸣鹿筵前话旧因。科第宁为贤者重，典型尤幸老成亲。德星鼎足占时瑞，剥复天心傥未湮。
赵次珊馆长重逢乡举之年同人各以诗纪奉呈二律 其二,清末民国初,夏孙桐,涑水庐陵宿望隆，仍于载笔见公忠。斯文维繫千秋责，晚节艰难一篑功。先正有灵方策在，鲰生报国此心同。汗青终得桑榆慰，莫为嗟麟虑道穷。
为贡乐亭题缪谷瑛画菊册,清末民国初,夏孙桐,缪子吾乡秀，画菊号能手。侔揣穷色相，钩勒兼正负。舒萼辨攒点，拖瓣理丝绺。密或团晶毬，疏或翔丹绶。劲或针矗松，柔或线垂柳。绚采霞锦蒸，渲黛古泽黝。时复效白描，疏枝伴瓶缶。变态写霜姿，浓淡无不有。自矜专家擅，时舆腾众口。吾独附诤议，貌是神则否。此花如逸士，论格宜尚友。灵均渊明辈，方可作侪耦。粉红骇绿中，何从辨牝牡。农坛咋访秋，列盎欲成阜。斗奇集众艳，各自尊享帚。孤芳失本色，未敢俗见狃。缅怀牧山翁，落墨何朴厚。其次潘苇间，潇洒绝尘垢。为此花写照，庶几非矫揉。今人誇纵笔，粗服杂蓬首。唐突东篱客，如伧父酗酒。吾宁取缪子，犹能绳尺守。夔盦喜画松，肃肃风生牖。请配以寒葩，气韵定深眑。掩映三径间，静趣令人寿。会当洗凡笔，俯视众培塿。
题赵价人姻丈仿渐江画册二首 其一,清末民国初,夏孙桐,解组中年事耦耕，犹传雅操在廷评。经籯简贵存风尚，画笔精严见性情。惜墨偶然留枕秘，瓣香直欲此僧清。瓶庐心折因高义，不独缣毫重老成。
题赵价人姻丈仿渐江画册二首 其二,清末民国初,夏孙桐,通家年少叨青眼，七度东皋问起居。深语肯为商出处，初心悔不恋田庐。海桑未睹征天幸，楹帙重披叹劫馀。喜见贤孙珍手泽，碧芙蓉馆永藏储。
傅沅叔藏园校书图三首 其一,清末民国初,夏孙桐,瞿杨丁陆半销沈，绝续贞元有嗣音。省识读书真种子，不同充栋饱枯蟫。
傅沅叔藏园校书图三首 其二,清末民国初,夏孙桐,名德依稀继郑盦，丹铅不倦味醰醰。老荛江左藏书派，今见流风衍剑南。
傅沅叔藏园校书图三首 其三,清末民国初,夏孙桐,诗局因依又几年，海棠时节每开筵。图中季重留题在，应入渔洋感旧编。
题大姊菉君梦影图四十四韵付赵甥吉云,清末民国初,夏孙桐,姊长我五岁，幼而相提携。顾复代母力，膝下常怡怡。我亦称早慧，之无亲授之。又羸弱多病，量药佐刀圭。垂髫同家墩，出入相肩随。寒燠为调护，程课兼劝规。稍长就外傅，下学伴中闺。往往一灯共，把卷相唔咿。诗法母所授，姊独能探骊。春帘赋双燕，秀句艳红丝。愧封胡羯末，那敌柳絮词。姊才固开朗，姊性尤温其。同气凡六人，多赖姊扶持。我母中馈事，一一为助治。每怜弟弱小，成立犹稍迟。因慕古木兰，代父称英姿。一昔入梦境，恍惚鞍马时。乞母为作图，志趣良可知。于归配嘉耦，静好赓风诗。上得尊嫜欢，下亦家人宜。不特无间言，兼以礼法推。未几归江南，家在虞山陲。有楼曰旧山，楼外梅万枝。书来述风景，颇惬平生期。愿他日卜居，侍养同山栖。寄诗索我和，所恋惟庭闱。我父营先垄，亦返江之湄。一再过姊家，情话慰牵衣。北来告我母，谓姊得所依。何期遽珠陨，吉梦虚熊罴。兰蕙早霜雕，两党同嗟咨。姊夫念故剑，推爱久不漓。贤书倖同举，转为未见悲。买邻践前约，所惜合复睽。同穴卅年后，宿草荒萋萋。宅相欣有人，家风绍裘箕。眷眷渭阳情，笃挚世所稀。生不识母面，旧事向我稽。捧图乞缀言，览之泪如縻。沧桑阅万变，白头成孑遗。人生原大梦，回溯徒歔欷。历历为笔述，如征鄤母辞。是亦德象篇，傥为家乘资。
送金篯孙南归,清末民国初,夏孙桐,云龙追逐久相亲，四异三同试儗伦。火急书成输健者，酒阑客散羡归人。田园最是初还乐，铅椠犹多未了因。得失寸心吾辈事，桑榆珍重史亭身。
去岁袁洁珊属题其夫人村居锄菜图近于游戏乱纸中见草稿录存之,清末民国初,夏孙桐,旨蓄原非办咄嗟，治生本计在桑麻。带经学更菑畬勖，椎髻庄逾黻佩华。荒岁果然能得谷，司晨何必不兴家。许行学说周婆礼，须辨时贤一间差。
题闵葆之尊人筱白先生遗画二首 其一,清末民国初,夏孙桐,傲吏高南阜，逸才李复堂。先生抱奇气，后起袭馀芳。春色凭弹指，诗肠此吐芒。墨林根柢在，陋彼捧心妆。
题闵葆之尊人筱白先生遗画二首 其二,清末民国初,夏孙桐,故国征文藻，楹书泽未徂。清芬留笈秘，大雅见轮扶。述德丹青引，笺骚草木图。画人曾辑录，晚睹惜遗珠。
和傅沅叔元日书怀,清末民国初,夏孙桐,静里澄观物候新，无私天地自阳春。祭书桦烛留残跋，拂户桃符惜旧尘。老去易惊驹过隙，世争纷笑蠖求伸。书仓岁兆沟车祝，独羡埁山有幸民。
为沅叔题南田小像有王文敏端忠敏题诗,清末民国初,夏孙桐,国初画家多逸民，南田三绝尤嶙峋。传画万本难得真，不如诵诗知其人。今见遗像弈有神，长眉秀目声欬亲。姑射冰雪自轶伦，首阳薇蕨还求仁。双忠题句并可珍，请续宝恽镌贞珉。纷纷绘林嚣且尘，谁见林宗垫角巾。
王君九属题其九世祖道树先生胥江屏迹图,清末民国初,夏孙桐,图画流芳胜史评，从来贞隐不希名。一冠一服自矜重，吴水吴山同峻清。梦想羲皇惊世变，传编高士慕家声。少连今又居夷去，三百年间共此情。
曹纕蘅春曹话旧图二首 其一,清末民国初,夏孙桐,前有渔洋后定庵，题名仪式昔曾谙。看花君已成婪尾，风月南宫尚可谈。
曹纕蘅春曹话旧图二首 其二,清末民国初,夏孙桐,祖庭述德到曾孙，亦有寒家故事存。寿草官槐休远溯，舫斋更感旧巢痕。
题影本宋刊鱼元机集卷首钤其玉印为冯志青作,清末民国初,夏孙桐,朗朗临安刊，绝胜明钞断肠草。累累昆山玉，远侪汉玺緁伃娋。并出似合延津剑，异哉尤物世间少。世有有情郎，宝兹无价宝。袁郎得书龚得印，君诗足与称三好。靡芜碧血黯千载，尊前展卷春镫皎。续貂著粪强责诺，笑我枯毫不知老。
重九雨雪同人约江亭登高广和居小集余因病未至分韵赋诗得家字,清末民国初,夏孙桐,暂见烟尘息传车，羁人犹恋旧京华。蹉跎寒雨登高客，暗淡空斋应节花。纾难万方时有待，思乡九日愿徒奢。今年又减簪萸侣，阅尽团沙是酒家。
何夫人蕉阴小像重装题句四首 其一,清末民国初,夏孙桐,林下清风慕昔贤，笔床常倚镜台边。当时画稿同商榷，合向红闺榜绿天。
何夫人蕉阴小像重装题句四首 其二,清末民国初,夏孙桐,东郡趋庭七载馀，奉亲多暇日钞书。倾茶乐事成追忆，风雅闺中实起予。
何夫人蕉阴小像重装题句四首 其三,清末民国初,夏孙桐,凄断秦嘉上计时，秋宵闻雁数归期。泥金盼到翻增慨，人瘦花闲绝笔诗。
何夫人蕉阴小像重装题句四首 其四,清末民国初,夏孙桐,黻佩浮荣叹不辰，白头展画一沾巾。沧桑五十馀年事，只付麻姑话劫尘。
邵伯絅六十赠寿,清末民国初,夏孙桐,忆共西堂咏露华，十年词笔蔚成家。古欢一壑聊心写，冷眼神州又岁差。镜里童颜姑射雪，人间晚霁赤城霞。芳尊抵掌犹神王，那许青门老种瓜。
吉林成淡堪龙沙感事诗遗墨乃易箦前所作其子属题二首 其一,清末民国初,夏孙桐,郑重诗人抱杞忧，残缣绝笔见忠谋。雀螂鹬蚌催危局，怅望筹边何处楼。
吉林成淡堪龙沙感事诗遗墨乃易箦前所作其子属题二首 其二,清末民国初,夏孙桐,兴山黑水旧岩畺，翻近他人卧榻旁。谁解绸缪思未雨，伊川一叹早神伤。
为傅沅叔题徐湘蘋水墨写生册四首 其一,清末民国初,夏孙桐,瀚海惊涛出塞词，生花笔倦诉幽思。桐溪归老留鸿雪，白发青镫写折枝。
为傅沅叔题徐湘蘋水墨写生册四首 其二,清末民国初,夏孙桐,合欢花下感悲欢，更觉凄怀过易安。荣落几番春似梦，一花一叶尽酸寒。
为傅沅叔题徐湘蘋水墨写生册四首 其三,清末民国初,夏孙桐,残缣世守拜经楼，凭吊名园句并留。为底披图人易感，沧桑剩影在心头。
为傅沅叔题徐湘蘋水墨写生册四首 其四,清末民国初,夏孙桐,一代闺帏擅倚声，写生逸笔自天成。燃脂集里标双绝，嗣响惟应顾太清。
金篯孙梧下定诗图,清末民国初,夏孙桐,长水号诗国，朱钱挈其领。后劲得金侯，维桑慕遗謦。尚论衎石翁，厥旨在深静。君诗固绚烂，骨味弥隽永。善学鲁男子，神似非形影。射石必没羽，霸才讵浪骋。不貌为平淡，尘嚣已悉屏。论古即自道，代兴定首肯。十年共铅暂，酬唱惭蛙黾。小沼蹙微澜，奚足望千顷。蠡洄谬相许，甘苦略能省。小别阅三秋，进德晚逾猛。喜见归田集，一一亲手整。应知桑榆际，孜孜犹汲绠。图绘告功成，枣梨应儿请。诗人例多穷，君独得天幸。笑我最濩落，老不归乡井。伤离复念乱，诗与人俱冷。西风木叶下，目极江湖迥。读诗当披图，缀言聊撞筳。
伏庐画竹歌为陈仲恕作,清末民国初,夏孙桐,先生画松得松骨，兴来又为竹写真。以竹比松似清瘦，逸气盘礡同轮囷。亭亭立干依傍绝，千枝万叶脉络循。若非成竹胸中具，岂能肤末求钩皴。此君品格迥殊俗，天倪未洽终不伦。先生直节世所罕，峻洁不受一点尘。风潇雨晦郁孤抱，却展清阴能庇人。身备竹德能肖竹，惟有故似无淄磷。子猷日对意不厌，与可老来笔更神。朝挥十幅转遒健，夕点数个皆嶙峋。龙吟凤啸各有态，霜根露箨中含春。世宝琼琚竞挂壁，相马神骨谁方歅？海内风烟早澒洞，渭川即是羲皇民。载画归装洵乐事，依依梅柳迎江津。寿宴图开更商略，仙侣妙迹鸥波邻。季方爱画亦成癖，百梅辑谱稀世珍。玉叉锦贉互欣赏，岁寒相友怡怡亲。先生劭德进未已，聊籍小物窥鸿钧。昔以虬柯为我寿，萧斋谡谡云生鳞。数竿烟雨更乞取，石交永与盟松筠。
冯叔瑩仿元人用东坡诗意绘草虫七种属题,清末民国初,夏孙桐,东坡磊落人，赋物何曲肖。君画如其诗，天机转清妙。正于芥子中，光芒烛龙耀。蠕动天地间，鼓荡谁所召。纷挐蛮触争，惨淡虫沙吊。寓言十八九，蒙庄庶同调。
题无锡杨氏壶中九老图为荫北少枢作,清末民国初,夏孙桐,竹林花萼尽英耆，入洛行窝又一时。各有声名传日下，相看杖履趁春期。老人南极占星聚，雅集西园入画宜。乡望家祯成国故，从来此会独标奇。
癸酉八月宴于藏园重为蓬山话旧之会主人出观明内府钞本洪氏翰苑群书以长句纪之,清末民国初,夏孙桐,藏园主人晁陈俦，口数四部悬河流。当筵出示中秘册，玉堂掌故资谈诹。景严仍世袭清秩，由唐至宋遗编搜。惜哉三卷仅存二，文渊著录源流周。传刻但见鲍渌饮，赫蹄小字虽清遒。那及天家精写本，朱丝玉版光银钩。拜经意园递藏弆，森然法物同图球。宋刊无传旧钞贵，摩挲古泽开昏眸。此书采掇讫北宋，南渡以下宜博收。同时汴京述故事，麟台程监称其尤。中兴两录绍厥后，益公一卷附集留。元代文物逊唐宋，秘监有志王商修。明推黄廖两钜制，详略互见相挹抔。斯并典故之渊薮，允宜苍萃供讨蒐。昭代作述益美备，两度敕撰辉瀛洲。煌煌十门六四卷，入海求珠山采镠。竹垞道古擅博雅，梧门述今劝加裒。私家专著遂罕继，后轸未免惭前辀。即今瀛亭没烟莽，欲语铜狄凄清秋。年年汐社呼旧侣，犹藉壶觞相喔咻。羡君园林宜大隐，轮云高覆藏书楼。愿陈箧书恣纂录，百年坠绪宣沈幽。柱下兰台不终废，承明侍从非俳优。斯文不泯关治忽，彼哉野言空蜌蜉。
社园看桃花索式之和二首 其一,清末民国初,夏孙桐,池上桃花二十春，几家歌舞几烟尘。如云士女还如昨，应笑深山说避秦。
社园看桃花索式之和二首 其二,清末民国初,夏孙桐,不须流水感华年，且向春风一放颠。今日楚宫残照里，息夫人在更堪怜。
贺章式之移居北池子,清末民国初,夏孙桐,行窝洛下又迁乔，门对蓬莱避市嚣。坊巷志添新雪爪，琴书装压几牛腰。栽松未碍经霜晚，载酒差嫌计里遥。试续移居樊榭句，绮窗梅早绽红椒。
题清微道人画兰,清末民国初,夏孙桐,好忏情天入画禅，一花一石意翛然。依依翠袖生寒处，寂寂空山听雨年。孤抱未忘香自媚，双修却恨福难全。墨林题品羞凡艳，合共红妆季布传。
梁溪有杰士一首为孙伯瑜舍人作,清末民国初,夏孙桐,梁溪有杰士，弱冠膺乡举。天赋权奇才，志欲清寰宇。江左昔震荡，守望集亚旅。伏莽郊坰遍，阴为寇心膂。溃防忧蚁穴，擿奸敏钩距。破壁发迅雷，禽渠等捕鼠。兵机在伐谋，郡邑赖安堵。论功拜优擢，清职登禁禦。当日物望隆，拭目观建树。犹思科目进，神山竟风阻。中年淡荣利，高蹈谢簪组。济时好身手，终作渔樵侣。昆季咸桢干，子弟亦龙虎。文学兼循良，家声振遗绪。眷兹揽揆辰，百年如过羽。桑海屡迁移，谁堪任艰钜。一匡待微管，九原思随武。述德世泽长，风霜郁尊俎。
乙亥东坡生日距景祐丙子凡九百岁同人集于社园水榭分韵得逢字,清末民国初,夏孙桐,公生丙子诗频纪，周甲于今十五逢。元气文章长炳曜，心香樽俎尚从容。南飞更奏黄州曲，北辙遥思定武踪。九百年来同一慨，燕云终古念尧封。
汪仲虎见示元日词答以一律,清末民国初,夏孙桐,八十春秋荏苒过，屠苏依旧醉颜酡。闭门风雪残年换，应节诗篇冷客多。老学自题惭务观，天花不著谶维摩。南荣咽暖浑无事，青眼逢君且放歌。
无锡许溯伊编辑张文襄全集绘旧馆缀遗图征题二首 其一,清末民国初,夏孙桐,东阁馀晖浩劫尘，四朝闻见感前因。醉翁门下今寥落，付托千秋幸有人。
无锡许溯伊编辑张文襄全集绘旧馆缀遗图征题二首 其二,清末民国初,夏孙桐,史笔难言是定哀，学分洛蜀各尊魁。遗山亭与梨洲案，掇拾惭予识小才。
胡绥之雪夜校书图,清末民国初,夏孙桐,万事须定力，热客那得知。岂独功名际，为学亦如之。先生性耐冷，一定息百驰。不裘亦不炉，寒镫炯炯时。孤神砺朗鉴，蕃变衷群疑。会心图中见，得力良在兹。等身书早成，归隐吴山陲。萧萧落木庵，把臂堪追随。冷味谁共喻，经师更人师。愧我尘埃中，强效冰雪诗。
和汪仲虎北海登高原韵,清末民国初,夏孙桐,只觉秋心入混茫，芜城烟树掩颓阳。萧条故苑鸦横水，寥落乡书雁叫霜。萸酒销愁聊应节，菊篱伴冷未全荒。羡君更鼓登临兴，望里西山尚郁苍。
世事一首,清末民国初,夏孙桐,世事雨云翻覆易，人心畛域化除难。三年蓄艾时堪惜，众志成城力已殚。唐镇纷争原祸始，秦庭孤注未盟寒。休言胜负寻常事，一发千钧此际看。
章式之遗集印成感赋,清末民国初,夏孙桐,悠悠千载向谁论，豹死留皮此幸存。王叶旧型堪羽翼，金吴同调比篪埙。每征联咏悲陈迹，不堕清芬赖后昆。绝业名山君已慰，免看八表更云昏。
蛰园看花,清末民国初,夏孙桐,杖藜来趁赏花辰，不为风烟减却春。劫外园林真福地，梦馀樽俎此吟身。流光漫惜恒河影，残客犹存洛社人。幸有画图留胜迹，他时鸿雪證前因。
题恽孟乐同年宣南话别图卷,清末民国初,夏孙桐,霓咏追思五十年，一麾江海去联翩。凄音早咽山阳笛，遗墨还留灞岸篇。破碎河山更浩劫，雕零朋辈剩孤弦。多情小阮劳存问，话到黄垆倍黯然。
为傅沅叔题蓬山话旧图二首 其一,清末民国初,夏孙桐,玉堂旧梦原天上，汐社新盟又酒边。落落晨星馀几辈，沧田遑问义熙年。
为傅沅叔题蓬山话旧图二首 其二,清末民国初,夏孙桐,文物多随世运更，白头旧史剧关情。麟台故事犹堪续，郑重留题作尾声。
送陈仲恕南归,清末民国初,夏孙桐,浮生出处久茫然，卅载因依信夙缘。作恶无如垂老别，重逢空说洗兵年。伶仃幕上惊秋燕，凄切桥头听杜鹃。我已无家同断梗，烟波还羡五湖船。
自题花之寺看海棠图 其一,清末民国初,夏孙桐,花事玄都话旧游，当时裙屐尽风流。不堪五十馀年后，桑海馀生叹白头。
自题花之寺看海棠图 其二,清末民国初,夏孙桐,回忆黄垆老泪寒，吟笺郑重检丛残。补图还倩同心侣，也署先朝旧史官。
自题花之寺看海棠图 其三,清末民国初,夏孙桐,荒凉负郭半成村，壁上西溪旧咏存。俗客啖名多附会，斯图留与辨争墩。
为顾起潜题秀野草堂第一图四绝句 其一,清末民国初,夏孙桐,草堂卜筑妙严旁，曾是诗人选佛场。罗拜衣冠亲梦见，竞传嘉话在吴阊。
为顾起潜题秀野草堂第一图四绝句 其二,清末民国初,夏孙桐,题咏名流廿二家，西堂之后匠门誇。卷中始获窥全豹，更胜珍笼壁上纱。
为顾起潜题秀野草堂第一图四绝句 其三,清末民国初,夏孙桐,宣南亦有旧行窝，老屋槐街访古过。故里已荒遗迹剩，诸孙惜未问烟萝。
为顾起潜题秀野草堂第一图四绝句 其四,清末民国初,夏孙桐,竹西流落久云烟，劫后搜罗信胜缘。今日楚弓还楚得，卜君世泽永绵延。
宗祠新建归里适值丹垩告成,清末民国初,夏孙桐,堂构千年业，先灵幸此安。拜瞻思继述，缔造识艰难。源共稽山溯，庭谁玉树看。关西今籀李，捧额荷濡翰。
生日寄内时作虞山之游雨泊黄庄,清末民国初,夏孙桐,风雨黄庄路，湖云拥一舟。客怀浓酒恋，凉意薄衣收。红烛清闺梦，疏镫野市楼。谁知蓬梗迹，今夜此淹留。
兴福寺,清末民国初,夏孙桐,古木依山静，流泉破绿天。径留龙迹幻，殿聚鸟声圆。还碧三峰路，空青万竹烟。禅房花木在，小憩避尘缘。
望江上诸山,清末民国初,夏孙桐,一山崛起一山伏，三十三山都在目。春申之渊延陵碑，千古风流耀江簏。我生少小客幽燕，太行恒岳思跻巅。今来故乡览山水，江花江鸟相新鲜。却恨沧桑经世乱，山水犹存风景换。浮远亭空起暮烟，秦望峰青迷古观。望气郁郁复苍苍，江岸巉岩江水长。不信此中竟寂寞，百年人物成天荒。君不见，鹅鼻湾前怒涛怒，天险金汤国恃固。莫使千秋吊古人，徒向江头眺云树。
登金山二首 其一,清末民国初,夏孙桐,铁瓮城边秋水平，江天阁外暮云横。上方钟鼓自昏晓，廿载沧桑数变更。劫火惟馀残碣在，中泠已改古泉清。梵王宫殿坡仙带，空逐兴亡斗一枰。
登金山二首 其二,清末民国初,夏孙桐,雄关互市聚华夷，天堑长江漫诩奇。北府旧闻兵可用，东流长慨浪争驰。海门落日横楼舰，山垒秋风展大旗。不觉又添游子感，自云遥望雁来迟。
栖霞道中四首 其一,清末民国初,夏孙桐,山向金陵分外青，路随峰转布帆轻。栖霞老树依稀见，行尽新河又一程。
栖霞道中四首 其二,清末民国初,夏孙桐,平坡秋草卧牛羊，隐约人家傍石梁。雨细风微凉意满，一峰忽过见斜阳。
栖霞道中四首 其三,清末民国初,夏孙桐,野寺峰巅钟响迟，暮云遮隐又多时。云来云去无心者，入定山僧可得知。
栖霞道中四首 其四,清末民国初,夏孙桐,停泊山隈接晚潮，渔灯戍鼓自清寥。隔舟人语三更静，只有江声入梦摇。
长泾北里许有水村曰独渔又曰读圩秋日闲步过之喜其萧野笑与同人约言他日卜筑之计,清末民国初,夏孙桐,舍北散闲步，秋原见烟树。水边得一村，彳亍斜通路。临流几人家，时于竹间露。篱舍乐鸡犬，溪石习鸥鹭。噫嘻此何地，令我生远慕。青山隔林看，红叶当门护。傥得读书庐，便作武陵住。他日风尘中，定应眷南顾。
北上留别泾皋同志,清末民国初,夏孙桐,断送秋光又一年，芙蓉寂寞冷江烟。登山临水将归客，破浪乘风未了缘。对酒歌成宜楚调，载书装重笑吴船。牢愁别绪何须诉，日日孤云落照边。
过焦山门,清末民国初,夏孙桐,海门峙江中，洪流束泱漭。夕阳送轻舟，清风来五两。过峡速如驶，山容共俯仰。一山耸壁崖，一山郁林莽。帆映两山青，篙击乱石响。恰接中浤势，黄流溯远上。眼前浮玉峰，秋痕入萧爽。击楫兴自豪，杖策景空想。吾生果何为，波涛亟来往。渔人独自闲，晚潮时举网。
晓渡瓜洲,清末民国初,夏孙桐,夜泊金山下，晓渡瓜洲口。枕边闻橹声，蒲牢尚遥吼。起望大江中，雾气亘八九。日出远溆明，水城见如斗。溯流舟忘迟，近港觉行久。渐看帆樯聚，舟人互呼友。风色招大旗，霜痕入江柳。回望金焦山，青青辨还否。行人喜踰险，鱼市趁沽酒。扬州咫尺间，舣舟亭午后。
沂州过诸葛武侯故里,清末民国初,夏孙桐,卧龙千古此钟英，故里琅琊尚可寻。汉代山东原出相，少年梁甫亦耽吟。重扶炎运艰难业，不改躬耕淡泊心。求达如公果无愧，我来凭轼倍倾忱。
张秋镇扼黄运之冲淮军破捻后驻此久矣,清末民国初,夏孙桐,扼运奇功竟得成，还留劲旅卫神京。而今清晏浑无事，麦陇如云拥破城。
邹县谒亚圣庙二十韵,清末民国初,夏孙桐,庙貌瞻邹邑，岩岩万古钦。贞珉镌盛迹，古桧郁浓阴。典礼隆昭代，馨香配孔林。门徒参庑位，疆吏肃明歆。允矣真王佐，俨然大业临。治承三代远，道慑百家侵。杨墨言虽距，齐梁用未任。七篇昭守待，诸子息诐淫。特识龙门传，奇功姒水心。斯文延末造，被泽到于今。却慨江河下，堪悲陷溺深。利源骛夷夏，祅教混人禽。海外连盟会，寰中耗币金。群雄兵易构，古学说将瘖。渐觉纵横尚，殊难口舌禁。仪秦羞妾妇，章丑乞砭针。不识逢时变，如何挽陆沈。侏儒怀世局，狂语托行吟。谒像疑披简，陈词又歛襟。登车回首处，峄岭自崎崟。
闱后去金陵留别方和斋余寿平张锡珊,清末民国初,夏孙桐,渺渺秋江放棹迟，离怀难得属新知。文章衮衮输公等，身世茫茫对此时。得鹿名场原有命，归鸿何日寄相思。销魂一曲台城路，绾繫行人柳万丝。
八月十六夜感怀三首 其一,清末民国初,夏孙桐,碧海青天夜正长，客怀旅馆剧凄凉。不堪枨触闲鱼雁，欲寄泉台路渺茫。
八月十六夜感怀三首 其二,清末民国初,夏孙桐,新愁入梦总无端，想到繁华意早寒。莫把悲叹论往事，人生惟有白头难。
八月十六夜感怀三首 其三,清末民国初,夏孙桐,山邱华屋人何在，海水巫云恨不禁。今夜依然明月好，可能仍照两同心。
泊临清州二首 其一,清末民国初,夏孙桐,下闸冲津纳卫漳，双流咫尺会舟航。中原襟带开岩郡，漕运枢键接帝疆。水市万家烟户密，浮图九级古陂荒。悠悠此去江南路，羁客临歧感夕阳。
泊临清州二首 其二,清末民国初,夏孙桐,秋潦残堤水势宽，城闉隐起暮烟寒。一行远雁连霜树，数点昏鸦立电竿。行旅方知关吏贵，灾区还念赈需难。嗷嗷中泽严冬迫，谁向监门画里看。
感遇三首 其一,清末民国初,夏孙桐,朔风河上号，黯黯天将夕。落日云气黄，波涛自腾拍。逆流舟徘徊，中有孤怀客。欲退无停区，欲行势复格。噫嘻人世间，此境殊相迫。何以涉艰危，踌躇百忧积。
感遇三首 其二,清末民国初,夏孙桐,天寒百卉腓，丛柯振落槁。亭亭孤生树，雕零每苦早。昔时桃李秾，转眴靡秋草。荣枯乃常理，贤知非能保。所赖耐岁寒，冬心自含抱。君看青阳归，清阴覆行道。
感遇三首 其三,清末民国初,夏孙桐,独鹤东南飞，身迥心自违。云霄纵高举，此去何时归。虽脱牢笼患，却怜俦侣稀。四顾廖廓外，不知曷所依。上警霜露变，下视关河微。鲲弦一再鼓，苦调知原希。
露筋祠雨泊感怀,清末民国初,夏孙桐,孤怀自分称行吟，飘泊扁舟万虑侵。渐觉艰难到生计，未能抛弃是名心。江关烽火回头暗，燕岭飞云入望深。万树柳丝三日雨，露筋祠畔又秋阴。
雨后由众兴抵顺河集旅舍烦郁走笔书壁,清末民国初,夏孙桐,秋霖虽止晴色微，低烟亘冱笼晚霏。道旁积水深没踝，濛濛时尚沾车帏。疲骡努力汗被靷，车中瑟缩拥湿衣。百里朝发迫日暮，近村灯火光依依。逆旅庭坳泛泥漉，暗檐蝙蝠惊人飞。下车小憩酌浊酒，坐看泥豕拖潦归。仆夫太息祝天霁，乃复时坠雨点稀。明朝霁否未可卜，计程恐与心相违。忽忆已是中秋节，月色苦被痴云围。极目燕山在西北，阴晴千里果是非。遥知老母盼游子，稚女亦解望清晖。安得西风起天末，吹散沈翳如一挥。长天空明绝遮蔽，周道如砥其庶几。行者无忧居者乐，吾之受赐不己肥。吁嗟世路本多阻，能如意事尤几希。诗成书壁更漏转，风声飒飒敲窗扉。
夜行,清末民国初,夏孙桐,月黑荒山道，驱车任意行。遥随燐火影，但有草虫声。木石真吾侣，泥涂叹此生。何时骑款段，长计遂躬耕。
翟家庄逆旅壁间澉上钓徒八绝绝佳依韵和之 其一,清末民国初,夏孙桐,揽辔平临万壑秋，四山渺渺片云浮。夕阳无限黄昏候，偏恋荒城一角楼。
翟家庄逆旅壁间澉上钓徒八绝绝佳依韵和之 其二,清末民国初,夏孙桐,杮叶丹黄村径斜，耕樵安乐羡田家。无端撩拨行人意，流水寒烟送阵鸦。
翟家庄逆旅壁间澉上钓徒八绝绝佳依韵和之 其三,清末民国初,夏孙桐,轮铁凭将岁月磨，日斜原上断行歌。万重峰嶂回环处，只有青天数雁过。
翟家庄逆旅壁间澉上钓徒八绝绝佳依韵和之 其四,清末民国初,夏孙桐,石泉饮马溜珑玲，照我尘容酒欲醒。十载不堪回首忆，空馀两鬓对山青。
翟家庄逆旅壁间澉上钓徒八绝绝佳依韵和之 其五,清末民国初,夏孙桐,踯躅秋霖历几程，摧轮怪石阻人行。世间多少崎岖境，漫向穷途感不平。
翟家庄逆旅壁间澉上钓徒八绝绝佳依韵和之 其六,清末民国初,夏孙桐,日观灵岩高并寒，频经曾未解征鞍。平生佳处常辜负，不独秋江一钓竿。
翟家庄逆旅壁间澉上钓徒八绝绝佳依韵和之 其七,清末民国初,夏孙桐,车里看云不待寻，雨馀流水泛蹄涔。闲踪出岫无心者，岂料人间待作霖。
翟家庄逆旅壁间澉上钓徒八绝绝佳依韵和之 其八,清末民国初,夏孙桐,松楸新垄手亲栽，驱马重寻市骏台。惭愧薄游无一事，此行端为看山来。
羊流店,清末民国初,夏孙桐,言经羊傅里，千古思悠然。叠嶂依祠庙，清流绕墓田。策勋吴沼后，堕泪岘碑前。今日筹边事，谁能媲昔贤。
贾浪仙故里,清末民国初,夏孙桐,落叶长安道，来寻岛佛乡。村萦流水碧，山对夕阳黄。冠盖纷如此，文章冷不妨。千秋一洒泪，泉菊荐何方。
君山寻梅花书院故址,清末民国初,夏孙桐,梅花销折尽，远色上孤亭。落日烟中白，悬崖雪后青。江山真寂寞，文献况凋零。东去滔滔浪，帆樯总不停。
江上酒楼,清末民国初,夏孙桐,初识乡关景，登楼对暮天。乱帆黄歇浦，残塔赤乌年。酒味浓江水，春光淡野烟。平生湖海意，误到旅愁边。
独坐图二首 其一,清末民国初,夏孙桐,过庭诗礼忆当年，斗室居诸别有天。尽许馀闲耽静坐，吾家风味在青毡。
独坐图二首 其二,清末民国初,夏孙桐,壮历名场作牛马，老逢世变厌风尘。青灯白首萧寥甚，笑我依然独坐身。
书所见,清末民国初,金武祥,世人好学仙，辟谷绝火食。餐松与茹芝，飞升可白日。繄昔盘古时，本食草木实。及夫燧人氏，始教烹饪热。未闻燧人前，尽得长生诀。茫茫三神山，仙人究谁识。天地妙循环，有生必有灭。即擅不死方，造物亦所疾。惟有太古人，沕穆本凝一。人皆享遐龄，何有仙凡别。常言人善恶，冥报尤昭昭。人生所行事，纤屑无能逃。未知几阎罗，诛赏地府操。事苟一一判，冥司亦太劳。人心且难测，安能察秋毫。而况天好生，阴律何纷淆。旨哉吾儒言，祸福祇自招。此气所感应，其理本不遥。且莫致穷诘，此说非一朝。亦寓劝惩意，成见不必胶。
泛舟至泳鲤桥,清末民国初,金武祥,红树青山外，斜阳好放舟。风多帆力健，潮定橹声柔。蓼折曾扶蟹，蘋开为泛鸥。数家临水处，椓杙任淹留。
郡城归舟听雨,清末民国初,金武祥,风雨能令咫尺遥，篷窗高枕听潇潇。不知舍北湾环水，绿到村前第几桥。
红梅,清末民国初,金武祥,江上寻梅驾小舠，红罗一曲喜频操。本无色相容何艳，便著胭脂品亦高。梦到西湖惊绛雪，客来东阁认绯袍。巡檐索笑饶佳趣，倍觉嫣然怀意叨。
渔翁,清末民国初,金武祥,清晨理渔榜，泛泛逐鸥鹭。欸乃只闻声，荡入烟中去。岸侧水溁洄，犹识舟行处。
春日舟行三首 其一,清末民国初,金武祥,游览何嫌荡桨迟，沿溪一任野航移。短篷忽觉微阴覆，知是红桥乍过时。
春日舟行三首 其二,清末民国初,金武祥,者边景物倍堪游，且自停桡欲暂留。忽漫好风来一阵，吹将小艇漾中流。
春日舟行三首 其三,清末民国初,金武祥,宿雨才收一镜平，绿杨两岸听啼莺。每经绝好溪山处，逢著渔舠使问名。
纳凉,清末民国初,金武祥,漏催半夜露方凝，高阁凉生第几层。仰视繁星犹络索，预愁明日更炎蒸。
夜生,清末民国初,金武祥,光阴迅速暗中移，飒爽三秋景最宜。万籁共争风过处，众星俱让月来时。吟诗还拟长城倚，纵酒何须大户辞。多少羁人在天末，塞鸿消息漫迟迟。
秋日至姬山小湖得四绝句 其一,清末民国初,金武祥,古藤十丈落阴凉，踏遍芒鞋引兴长。行到桥边还小立，夕阳两岸听鸣榔。
秋日至姬山小湖得四绝句 其二,清末民国初,金武祥,绿波如画白蘋洲，柳色微黄绕渡头。忽讶中流红绰约，残荷犹剩一枝秋。
秋日至姬山小湖得四绝句 其三,清末民国初,金武祥,穿过深林路一条，忽看茆舍住山腰。寻途欲访幽人宅，尚有清溪隔几桥。
秋日至姬山小湖得四绝句 其四,清末民国初,金武祥,山重水复步迟迟，夕照苍茫欲暮时。渔父似知秋色好，停舟多傍蓼花枝。
登君山书院小憩,清末民国初,金武祥,独擅蓉城胜，登临万象呈。远峰明夕照，高阁纳江声。古木森千尺，幽禽时一鸣。此间容闭户，不愿逐浮名。
江阴归舟作,清末民国初,金武祥,霁色绕明驾艇还，人来画里听潺潺。云端只放三分月，雪后刚留一尺山。柔橹咿哑新涨外，远帆明灭夕阳间。吾庐好在烟村住，林木萧疏溪水环。
偶成,清末民国初,金武祥,碧檐红挂夕阳低，花影重重向晚迷。燕子忒忙巢未稳，柳梢先借一枝栖。
芍药,清末民国初,金武祥,芳菲开尽总缤纷，婪尾还欣殿众芬。三月春归谁伴我，十年梦觉又逢君。玉盘色异人争看，金带名标种孰分。只让花王称第一，自教花相独超群。
镜,清末民国初,金武祥,虚堂悬处一尘无，望去光明月影俱。直使凭空起楼阁，却教依样画葫芦。照来定可妍媸判，相对何曾喜怒殊。更有芙蓉征及第，当年嘉兆信非诬。
纳凉,清末民国初,金武祥,得地能消暑，闲居兴若何。楼高延月早，亭敞受风多。萤火明还灭，蝉声断复拖。夜深心更迥，忽送采莲歌。
秋色,清末民国初,金武祥,更深秋色正溶溶，高阁凉生第几重。月影半阶人未睡，一庭风露韵鸣蛩。
村居,清末民国初,金武祥,年来小隐占溪山，未碍柴门竟日关。睡美好将残梦续，心虚频把旧诗删。草深荒径鸣蛩冷，叶落空庭坐鸟闲。几度新霜寒橘柚，垂檐秋色已斓斑。
遣兴,清末民国初,金武祥,雨后山光落槛前，萧萧翠竹早秋天。溪深积水分流泻，叶落斜阳倒影穿。得句每愁难脱稿，观书常恐易终篇。萧斋镇日多欣赏，信有人间翰墨缘。
郡城归舟至青岩墩偕谢薇生外兄杜子健表阮作,清末民国初,金武祥,十里烟波远，归来已暮霞。橹枝摇月碎，帆影受风斜。近渚惊闲鹭，荒陂闹晚蛙。泛舟偕二客，游兴此时赊。
落叶二首 其一,清末民国初,金武祥,江上秋声日夜驰，又传寒讯满天涯。疏林月冷乌啼夜，旧径风乾鹿过时。此日禁霜馀老干，他时承露待孙枝。却看生意依然在，休抱淮南木落悲。
落叶二首 其二,清末民国初,金武祥,零乱斜阳水一湾，霜痕飘处尚斓斑。搀和雨脚敲窗外，搅碎秋心在枕间。有客攀条悲故国，更谁寻梦到空山。吴江波冷枫初落，佳句吟成且莫删。
庭中四月上浣避难将赴闽省作,清末民国初,金武祥,人生所难堪，莫如离别语。况当乱离间，远行更悲楚。我生偏不辰，逢天方殚怒。寇警已八年，一朝竟难禦。兵燹遍乡闾，何地称乐土。重闱向我言，汝无兄弟苦。走避宜早思，南闽尚安堵。适彼且依刘，莫惜寄人庑。休惮跋涉劳，余其早送汝。二老已八旬，扶杖形伛偻。吾亲亦始哀，家计艰弥补。乱离忽远行，各自动悲怃。愁儿年齿弱，忧儿道途阻。一一代踌躇，片时萦万绪。家贫挐眷难，江村权避处。未知儿行后，一家更何所。言及增酸辛，吞声不能吐。呜咽前致辞，骨肉有时聚。长吁竟出门，出门泪如雨。
途中志警,清末民国初,金武祥,惊心到处起烽烟，游子辞家倍怆然。过客异言多误杀，前途凶信易讹传。关山路迥朝飞檄，鼓角声严夜泊船。回望妖氛竟深入，登程莫漫重流连。
舟至嘉兴界道梗不前二首 其一,清末民国初,金武祥,只身转徙乱离间，中道徘徊涕自潸。阮籍穷途惟痛哭，杜陵闲道望生还。泽嗷鸿雁情谁恤，藩触羝羊遇更艰。翻悔当时轻作别，不应撇手去乡关。
舟至嘉兴界道梗不前二首 其二,清末民国初,金武祥,伶俜何处一枝安，搔首长天思渺漫。世乱却伤为客早，囊空但觉告人难。虫沙正值苍生劫，鸡黍偏逢野老欢。回首烽烟犹未息，何时归去话团圞。
遇同乡人,清末民国初,金武祥,三吴沦浩劫，异地独羁迟。忽听乡音熟，偏增客路悲。未遑通款曲，各自诉流离。烽火犹如此，同归待几时。
泊吴淞江,清末民国初,金武祥,底事入江海，翻教足胜游。潮声随月涌，云气挟山浮。故国惊烽火，天涯动客愁。吴淞今日过，风阻又淹留。
守风刘河口距家二百馀里遂舍海舟而行到处荒凉口占绝句四首 其一,清末民国初,金武祥,惊心怕见劫馀尘，满路腥风最怆神。多少髑髅抛道侧，不知是贼是兵民。
守风刘河口距家二百馀里遂舍海舟而行到处荒凉口占绝句四首 其二,清末民国初,金武祥,田园万顷尽荒芜，瓦砾盈场到处俱。触目更劳回首望，故乡也似此间无？
守风刘河口距家二百馀里遂舍海舟而行到处荒凉口占绝句四首 其三,清末民国初,金武祥,平原日落已黄昏，投宿荒村早闭门。四野哭声听不断，几家剪纸夜招魂。
守风刘河口距家二百馀里遂舍海舟而行到处荒凉口占绝句四首 其四,清末民国初,金武祥,前游曾未半年违，忽已萧条封夕晖。绝似鹤归千岁后，人民城郭总依稀。
九月上浣抵家即事,清末民国初,金武祥,不能遂远行，能不恋乡里。招回天外魂，免作路傍鬼。航海间道归，一家杂悲喜。追言儿去后，烽烟惊四起。潜行麦陇间，惨惨危莫比。道儿幸先避，免共此流徙。嗣闻前途危，又无书一纸。翻悔令远游，行踪无定止。今汝忽归来，回思转流涕。惊定犹生怜，风尘面目改。还问旧相识，半作国殇死。相暌无几时，沧桑倏变矣。且莫冀苟安，兵戈尚未已。何当携家去，共入桃源里。
辛酉首夏述怀五首 其一,清末民国初,金武祥,江关萧瑟恨何如，避寇偏难更卜居。得福转因亡塞马，馀殃尚恐及池鱼。堪嗟人事多迁变，空望妖氛尽剿除。太息莺花歌舞地，三吴回首尽成墟。
辛酉首夏述怀五首 其二,清末民国初,金武祥,细柳新蒲最动愁，书生常抱杞人忧。明知草窃时难久，无柰瓜期岁已周。鹤唳不堪频报警，狼吞到处尚穷搜。白头野老多情话，追溯升平也泪流。
辛酉首夏述怀五首 其三,清末民国初,金武祥,犹忆当年旷日持，河山恢复屡愆期。国无严谴官多怠，将不穷追寇易滋。竟使羊亡机早失，岂知乌合势终离。即今几处援军集，可慰忧勤圣主思。
辛酉首夏述怀五首 其四,清末民国初,金武祥,云霓常自望元戎，悽绝嗷嗷泽畔鸿。岂有城亡归劫运，翻乘贼退冒奇功。连山夕照烽烟紫，遍野春馀战血红。直北关河犹扰攘，几时重见九州同。
辛酉首夏述怀五首 其五,清末民国初,金武祥,沧海桑田劫未阑，那堪时节又春残。感深吾辈嗟何补，乱在人心治最难。呼作马牛曾漫应，处同燕雀敢偷安。有谁寻得桃源路，隔却云山岁月宽。
陇上作,清末民国初,金武祥,忆昔将乱离，远行辞大父。大父春秋高，欲行意原沮。厥后滞中途，依然返衡宇。祖庭急问安，一见转愁苦。溯自圃乡兵，羸老勇犹贾。继而复渡江，沈屙染难愈。迎养归故居，医药总无补。悲哉竟溘逝，仅得六日聚。差能视含敛，早归幸无阻。更忆总角时，含饴惯摩抚。洎乎方弱冠，谆谆详诲语。白头手一编，文章示规矩。扶杖必随行，置书勖进取。至今渺难追，回思益悲怃。执砚空泫然，恐难绳祖武。那堪南国䠞，群盗尚撑拒。何时九州同，家祭告我祖。年周宿草生，寂寂掩黄土。再拜奠酒浆，悲怀哽难数。日夕空归来，扑簌泪如雨。回望暮门烟，亦是含悲楚。
大泗庄,清末民国初,金武祥,陡觉江天朗，开帆趁晚晴。残云拖雨过，新涨挟潮生。村小还成市，途遥不计程。剧怜今夜月，偏照客舟明。
泰兴道中,清末民国初,金武祥,依依杨柳拂春风，芳草斜阳一径通。问路不欺知俗厚，款宾有礼识年丰。连村树色千重翠，映水花枝雨面红。如此溪山最佳处，剧怜行旅太匆匆。
镇江舟次,清末民国初,金武祥,孤帆才见下扬州，铁瓮城边又泊舟。客梦喜随家北渡，乡心还共水东流。无边芳草迷瓜步，不断青山到石头。日暮空江凭眺处，茫茫鼓角动人愁。
游焦山,清末民国初,金武祥,几日停桡访，何妨绝顶跻。林阴迷路远，山翠压篷低。可有高人隐，惟馀野鹤栖。僧寮闲话久，不觉夕阳西。
大通镇,清末民国初,金武祥,繁华廛市水西东，凭眺江头叹转篷。客老孤舟忘岁月，人经浩劫悟穷通。一身出入干戈里，千里稽迟道路中。遥识高堂念游子，岭云千叠盼征鸿。
小孤山,清末民国初,金武祥,九派来浔阳，巨漫汇吴楚。屹然小孤山，中流作砥柱。陡峭绝倚傍，矗立峙今古。玲珑一峰秀，烟云互吞吐。何年祀仙姝，凿翠辟殿宇。旁有彭郎矶，附会资谐语。一棹溯空江，迷离值微雨。篷窗纵遐瞩，兹山快先睹。风利不得泊，登山兴偏阻。扁舟东下时，斯游会当补。
登石钟山游绀园,清末民国初,金武祥,名园蹊径本天成，一览江山倍有情。百战尚思金鼓震，千秋犹作石钟鸣。鄱湖水远孤帆出，庐岳云闲夕照明。且向坡山楼上望，不须月下小舟行。
风顺口占,清末民国初,金武祥,扁舟如叶剪江行，我与湖山大有情。更喜一番风顺处，小姑迎罢大姑迎。
舟过鞋山数里忽南风大作回泊姑塘关,清末民国初,金武祥,鹢首今真退，淹留又此关。水连天作岸，风激浪成山。岛屿苍茫外，帆樯出没间。沙堤聊散步，羡煞白鸥闲。
晓过峡江县,清末民国初,金武祥,解缆趁清晓，南来第几程。云低藏塔影，风急乱滩声。古树多欹岸，青山半入城。梦回残月落，江上一帆轻。
庐陵道中,清末民国初,金武祥,江流吉宇水澄清，曲折沿溪不计程。村树含烟迷远近，山云挟雨乱阴晴。独怜天际孤帆影，怕听秋空一雁声。城市繁华风物美，乱离偏触故乡情。
张家渡,清末民国初,金武祥,半璧残山可奈何，虞渊日挽鲁阳戈。小朝莫挽偏安局，大节无惭正气歌。曾读遗文钦凛烈，相传故里幸经过。停舟渡口空怀古，呜咽滩声感恨多。
十八滩,清末民国初,金武祥,忆昨泊舟地，城犹名万安。众艇忽戒严，为过十八滩。章贡此合流，一束惊奔湍。大石踞江面，似欲相遮拦。小石砺锋刃，波底排巑岏。深潭讶莫测，下有蛟龙蟠。捩舵石罅中，手刺群篙攒。迟速倘失势，倏忽性命拌。滩师偶绝叫，心胆犹为寒。篷窗客愁坐，叹息行路难。当年赵清献，疏凿力已殚。安得五丁役，尽铲乱石顽。中流无搏击，一泻江河宽。半日过一滩，一滩数惊喘。况有十八滩，滩滩尽奇险。如入八阵图，重围竟难免。如上九折坡，羊肠屡旋转。小溜与大溜，莫辨水深浅。更有天柱滩，危途尤黯惨。水与石相搏，终日声震撼。闻响气先夺，并力口齐喊。进寸退已咫，百夫竞牵挽。纡回大不快，推篷且旷览。风静鹭莺间，沿滩飞点点。
舟中述怀,清末民国初,金武祥,涉险嗟游子，方知行路难。诗犹说惶恐，信敢报平安。客路三千里，危途十八滩。关山回首望，思入白云端。
攸镇雨泊,清末民国初,金武祥,松杉如沐总离披，捲地狂风忽漫吹。两岸声喧滩涨后，万山云暝雨来时。篷窗急点惊残梦，茅屋寒烟湿晚炊。顿觉清凉人意爽，新晴莫遗挂帆迟。
自吉安至赣州计程五百里篷窗无事偶有所得辄韵之成四绝句 其一,清末民国初,金武祥,蒲帆十幅剪江行，万叠秋山次第迎。最好淡青浓碧处，一峰含雨一峰晴。
自吉安至赣州计程五百里篷窗无事偶有所得辄韵之成四绝句 其二,清末民国初,金武祥,峰峰苍翠映斜曛，曲径羊肠细不分。忽漫半空樵唱落，一肩冲破岭头云。
自吉安至赣州计程五百里篷窗无事偶有所得辄韵之成四绝句 其三,清末民国初,金武祥,林壑苍茫雨正霏，被风吹散入斜晖。断云一缕无归处，飞入船窗傍客衣。
自吉安至赣州计程五百里篷窗无事偶有所得辄韵之成四绝句 其四,清末民国初,金武祥,层峦叠嶂纵吟眸，云水光中荡一舟。忽讶篷窗生暝色，数峰突兀压船头。
雩都道中,清末民国初,金武祥,山重水复路迢迢，劫后秋榕叶未凋。古岸泥高坚似石，乱滩雨足涨如潮。趁墟归向斜阳晚，结寨居从绝壁遥。只觉炎荒风景异，不妨随意纪歌谣。
抵会昌呈外舅素庵先生,清末民国初,金武祥,矍铄精神志益坚，又携琴鹤到南天。六旬蔗境逢今日，七邑棠阴记昔年。犹是怜封思政绩，最难治谱绍家传。婿乡只自惭无补，为纪循良次第编。
榕斋即事,清末民国初,金武祥,小雨初收后，闲庭独立时。夜寒孤雁警，秋老一蛩知。涧曲泉流细，山深月到迟。垂檐多橘柚，风景淡相宜。
渡湘江登北山游六祖寺,清末民国初,金武祥,我登白云亭，遥望耸梵宇。佳处留山坳，一水路偏阻。乘兴偶来游，空濛驾柔橹。舍舟踏山石，荦确行里许。涧断微云通，林疏远岑补。天晴朗众峰，石罅滴泉乳。入寺且幽憩，寺名稽六祖。唐时号梵行，磨碣为考古。橘柚纷红黄，累累压堂庑。老僧扫落叶，山茶瀹泉煮。禅房坐已暝，炊烟起缕缕。薄暮归途促，岭外月初吐。忽送一声钟，苍茫隔烟渚。
探梅归途偕施立之蒋醉园联句并折枝分赠丛瀛石观察吴樵孙丁茂斋孙芷香三明府黄贯斋参军,清末民国初,金武祥,夙有寻花约，探梅到水滨。正逢开一树，不速到三人。老干初霏雪，归途共带春。几枝分赠去，好与结芳邻。
瀛石观察用捲帘体次韵索和,清末民国初,金武祥,共结几寒友，原宜松竹邻。乍销江上雪，分赠陇头春。酬韵方连日，寻芳又几人。还应驴背跨，重访灞桥滨。
沈变堂大令和前折梅联句并绘梅花横幅见赠赋谢,清末民国初,金武祥,江边一树冲寒开，梅花闹处春风来。官阁诗人动诗兴，可惜健步难移栽。君作梅花诗，诗中能有画。岂知能画如能诗，写上生绡逞奇怪。墨痕枯瘦妙入神，逃禅老人身外身。初疑月地堕香影，便与孤山娱好春。一幅相遗趣横溢，细数枝南与枝北。披图髣髴到江边，一笑相逢旧相识。
清江邹孝子刲股行,清末民国初,金武祥,孝经教孝本有方，身体发肤无毁伤。孝子尽孝身不顾，庸行乃以奇节著。先生至孝世所推，一篇记事始末该。乃翁殒蜀返旅榇，一痛几绝何悲哀。谁知风木惊难已，萱闱又染沈屙矣。子规啼血双泪枯，少子未归愁不起。仓皇难觅长生药，曾说有汤命堪续。此身本是父母生，何惜区区一块肉。引刀割肉裂帛缠，焚香默祷情何专。一脔进母疾稍愈，已见至诚能格天。呜呼，至诚格天竟如此，我今作歌告人子。
樵孙茂斋芷香三明府更番治具招集鸿雪轩亦岁暮一乐也席上口占,清末民国初,金武祥,杯盘连日扰郇厨，绿酒红灯且共娱。百斗未曾酣李白，一毛原不拔杨朱。诸公手试烹鲜妙，贱子心偏饱德腴。也算客中逢胜会，此番鸿雪记能无？
送别樵孙茂斋芷香三明府二首 其一,清末民国初,金武祥,过从频番忽唱骊，搏沙吹散怅临岐。重逢定遂三生愿，小聚刚逾两月期。棠荫尚欣留旧治，梅花还共赋新诗。不才自愧千金帚，却荷逢人说项斯。
送别樵孙茂斋芷香三明府二首 其二,清末民国初,金武祥,萍聚天涯好共敦，几回觞咏乐晨昏。莺花后日虚良会，鸿雪当年认旧痕。此去奇文谁共赏，何时别绪更重论。怜他江畔春初柳，未放长条也断魂。
砚孙从兄殁于襄阳诗以寄挽七首 其一,清末民国初,金武祥,不尽漂摇感，闻君解脱诗。沈屙奚远适，乱世已长辞。黑劫愁难挽，黄泉痛不知。人琴遥叹逝，客路独凄其。
砚孙从兄殁于襄阳诗以寄挽七首 其二,清末民国初,金武祥,扰攘干戈日，天涯叹只身。邓攸常抱痛，奉倩早伤神。远客三千里，劳生五十春。全家犹泛宅，易箦最酸辛。
砚孙从兄殁于襄阳诗以寄挽七首 其三,清末民国初,金武祥,一唱公无渡，舟中哭失声。贾生悲赋鵩，太白爱骑鲸。湖畔愁青草，堂前忆紫荆。移家湘水曲，悽绝鹧鸪鸣。
砚孙从兄殁于襄阳诗以寄挽七首 其四,清末民国初,金武祥,击楫大江横，苍茫铁瓮城。暂离成永诀，入梦恍平生。望远棺难拊，开缄泪已倾。当时分手处，历历记分明。
砚孙从兄殁于襄阳诗以寄挽七首 其五,清末民国初,金武祥,有弟嗟分散，含悲念阿蒙。怕吟啼鸟句，悽断纸鸢风。少小情难忘，平安信未通。招魂何处哭，明月黯青枫。
砚孙从兄殁于襄阳诗以寄挽七首 其六,清末民国初,金武祥,忆昔辞官早，还乡衣锦荣。风尘羞俗吏，戎马见书生。一第名谁继，三吴乱未平。不堪门祚薄，长使泪纵横。
砚孙从兄殁于襄阳诗以寄挽七首 其七,清末民国初,金武祥,旅榇犹飘泊，艰难土一抔。吴云悲极目，楚水黯生愁。梦破红羊劫，魂依黄鹤楼。先茔何日傍，转使忆松楸。
挹翠轩即事,清末民国初,金武祥,暼眼韶光遍，天涯容思牵。情深诗有债，量浅酒无缘。鸟向闲中狎，花从静里妍。春阴不成雨，酿湿一庭烟。
送蒋醉园返南昌,清末民国初,金武祥,赏菊评梅屡唱酬，交因文字契深投。吟豪心挟千秋想，世乱身轻万里游。浩劫虫沙曾共历，新痕鸿雪却同留。那堪正送春归去，又送君归黯别愁。
病起,清末民国初,金武祥,不觉动吟兴，何时换物华。新春偏惹梦，多病易思家。入馔初锄笋，分泥更种花。微风入庭树，为掩碧窗纱。
春晚偶成,清末民国初,金武祥,偶然拈韵独敲推，好景应须好句催。雨过烟痕随雾散，日斜山影渡江来。天涯人远愁红药，客馆春深闭绿苔。惆怅家园风物改，可怜怀抱几时开。
大雨,清末民国初,金武祥,疑捲江河水，凭空倒泻奇。波涛千树亚，风雨一亭危。佳节黄梅过，新凉翠簟知。喧豗声不断，遥识涨滩时。
望家书二首 其一,清末民国初,金武祥,屈指隔重慈，一年又半矣。何以慰羁愁，所幸书一纸。忆昔别母时，干戈方未已。长江限南北，扰扰苦流徙。家贫亲且老，饥驱无定止。遥知倚闾人，日日念游子。昨宵魂梦中，髣髴归乡里。中夜起徘徊，梦境难悬拟。频望消息来，万金真可抵。胡为年复年，沈沈竟如此。登高望白云，独叹秋风里。
望家书二首 其二,清末民国初,金武祥,远游别吾母，幸从吾父行。何期又适楚，仍隔三千程。阿咸镇襄阳，藉慰羁旅情。一卷纪行诗，寄示原详明。今春赴三湘，流转何频频。候已易鹒蟀，书未传鸿鳞。道路既无阻，久滞知何因。陟岵屡瞻望，孺慕奚由伸。浮沈且莫叹，色笑何时亲。纵有一纸书，琐碎难具陈。安得缩地方，问对长趋庭。
琴江即事二首 其一,清末民国初,金武祥,半年踪迹滞偏隅，风景频番纪客途。天气燠寒昏昼异，溪流消长雨晴殊。江头浪静鱼偏跃，树杪枝危鸟自趺。最爱秋光浓淡处，倩谁粉本绘成图。
琴江即事二首 其二,清末民国初,金武祥,四合峰峦隐似环，孤城莽莽万里闲。连朝积雨蛟腾壑，满路腥风虎过山。聚散频惊岚瘴重，卷舒翻羡岭云闲。不堪景物炎荒异，何日天涯放棹还。
庄明府耀采厚威政绩诗为陈柏堂孝廉许吉庭司马作三首 其一,清末民国初,金武祥,岩城恢复绩原奇，惠政尤留去后思。拔薤威名从此振，徙薪远虑有谁知。枕戈敢忘疮痍苦，免胄重瞻父母慈。虎口馀生酬守志，也缘公德荫琼枝。
庄明府耀采厚威政绩诗为陈柏堂孝廉许吉庭司马作三首 其二,清末民国初,金武祥,太息沧桑劫未穷，孤城未竟合围功。已看弃甲诸军溃，犹领团丁一队雄。草野同心甘赴敌，花门剺面愿从戎。若非慷慨输忠勇，安见群夷拜令公。
庄明府耀采厚威政绩诗为陈柏堂孝廉许吉庭司马作三首 其三,清末民国初,金武祥,噩耗传来泪暗吞，越王台畔共攀辕。哀音已废莪蒿读，直道还明薏苡冤。自昔棠圻贻惠泽，于今黍谷转春温。他年德政碑重纪，白叟黄童尽感恩。
野望,清末民国初,金武祥,寒山石径斜，行歌遇樵者。黄叶一肩挑，冲云归去也。
出郭闲眺二首 其一,清末民国初,金武祥,斗大孤城在，千岩万壑中。秋风延野烧，夜雨涨山洪。衰草寒犹绿，孤花晚更红。乡心何处寄，烟外数声鸿。
出郭闲眺二首 其二,清末民国初,金武祥,寂寞荒郊外，闲行遣客怀。桥惟支独木，屋每结悬厓。林瘦树全秃，云多峰半埋。江山感萧瑟，何事滞天涯。
九龙十八滩石城险道也归舟过此其险有突过赣州十八滩者为赋七古一首,清末民国初,金武祥,蕞尔小邑深山中，当年开关亦草草。劈开群峡通江河，乱石中流全未埽。任他水石相搏激，成此危途世应少。我归却乘下水船，叠嶂层峦苦窅窱。但见旋涡满滩沸，飞湍奋激疾于鸟。森排形似众星布，喧豗势骇狂澜倒。百怪纷伏牛渚矶，万驽夹射马陵道。萦纡不数九折危，迟速只争一线巧。更有龙口尤嶙峋，小龙大龙各潆绕。水高何止一丈强，骤下深虞舟莫保。何年庙宇祠龙神，割鸡沥血致虔祷。入坎出坎真须臾，且向篷窗豁怀抱。但看两岸去如飞，不用乘风驾帆饱。到此何愁行路难，但觉急流归去好。
游东湖百花洲六首 其一,清末民国初,金武祥,不须高阁问滕王，城市山林趣更长。洲绕百花堤万柳，最宜亭榭水中央。
游东湖百花洲六首 其二,清末民国初,金武祥,莲塘梅坞尽勾留，销暑冲寒次第游。花木四时工位置，不徒佳日在春秋。
游东湖百花洲六首 其三,清末民国初,金武祥,凭栏四望极空冥，何处钟鱼最动听。只隔红桥波一曲，阿谁渡到水心亭。
游东湖百花洲六首 其四,清末民国初,金武祥,琴床石磴漫留题，小叠峰峦不厌低。更向苏翁亭上望，绿阴穿过一条堤。
游东湖百花洲六首 其五,清末民国初,金武祥,宿雨初收似镜平，楼台高下夕阳明。谁家池馆逮相望，长笛参差弄晚晴。
游东湖百花洲六首 其六,清末民国初,金武祥,远渚苍茫泛鹭鸥，渔舟泊岸网初收。尝茶到此真如画，山色湖光共一楼。
康郎山,清末民国初,金武祥,放眼江湖润，蓬窗客自闲。沙明残雪后，帆隐暮云间。水落分诸港，林疏露远山。当年鏖战处，犹觉土花斑。
舟中忆内二首 其一,清末民国初,金武祥,小聚才经月，匆匆况岁阑。家贫催别易，道远寄书难。努力加餐饭，何人问燠寒。低头青箬底，只觉影形单。
舟中忆内二首 其二,清末民国初,金武祥,病里难为别，饥驱只自惭。封侯君尚悔，作客我何堪。骨肉离情重，风尘世味谙。何年遂偕隐，一棹返江南。
除夕作家书,清末民国初,金武祥,红烛清樽度岁时，人家圃集夜迟迟。那堪旅馆寒灯下，独写家书话别离。
春日初霁偕同人至浮梁县城得三绝句 其一,清末民国初,金武祥,寒暄正是适中初，云敛山青值雨馀。最好春游似图画，菜花香里坐篮舆。
春日初霁偕同人至浮梁县城得三绝句 其二,清末民国初,金武祥,桃花杨柳艳参差，客里寻芳不厌迟。底事临风独惆怅，故乡三月踏青时。
春日初霁偕同人至浮梁县城得三绝句 其三,清末民国初,金武祥,草木春城到处荒，几回浩劫感沧桑。多情只有寻巢燕，飞上枝头话夕阳。
登抚州拟岘台和李秀峰韵,清末民国初,金武祥,百战孤城在，巍然峙此楼。几经烽火劫，不尽古今愁。山色当窗落，江声抱郭流。谁追羊叔子，遐想寄千秋。
题画,清末民国初,金武祥,满湖风紧塔铃哀，两岸芦花雪作堆。万叠青山千叠浪，一帆飞渡过江来。
李秀峰见示旧游庐山诸诗即用其和紫霞真人游白鹿洞歌原韵率成一章以志向往,清末民国初,金武祥,我昔渡彭蠡，始见匡庐峰。可惜风利不得泊，船头怅望云重重。李侯有佳句，题遍青芙蓉。七贤五老恣吟眺，真人诩我庐山逢。嗟我局促受袜靾，何时尘梦醒晨钟。会当与君访赤松，振衣长啸惊虬龙。惊虬龙，友麋鹿。石可餐，霞可服。旧约游山诺不宿，为我佳处结茆屋，招得匡君来伴读。
悼子四首 其一,清末民国初,金武祥,太上能忘情，彭殇本同视。乃至骨肉间，偏难悟斯理。况因门祚计，不独怜少子。今岁丧二雏，硕果仅存尔。与儿复别离，萍踪时转徙。闻汝初得疾，但云下痢耳。匝月陨其生，呜呼竟以此。昙花悲一现，岁月去如驶。吁嗟四龄事，追悼情难已。
悼子四首 其二,清末民国初,金武祥,忆儿堕地时，雷雨当初生。骨格自岸异，岂独征啼声。口授五言诗，牙牙记诵清。三岁绕地走，不假扶持行。肃客知拱揖，辄复问姓名。崭然露头角，见者誉聪明。蠢婢惯提抱，相依尤有情。泥中偶遭挞，趋救不顾身。平时琐屑事，一一难缕陈。岂其具夙慧，来去自有因。只益父母悲，痛惜相交并。
悼子四首 其三,清末民国初,金武祥,汝弟方乳哺，先以春正殇。汝妹益何惨，夜卧惊颓墙。今又弱一个，曷禁中情伤。生前共索笑，绕膝欣成行。此时土一邱，弟妹还相将。魂小莫轻分，飘泊知何方。携手倘归来，泉路应茫茫。萧条东郭外，城阙遥相望。日暮群乌飞，携雏啄道旁。独立一挥涕，悲风动白杨。
悼子四首 其四,清末民国初,金武祥,吾父客三湘，日望含饴弄。书来频问尔，尤以似续重。慨我更远行，饥驱有何用。汝病呼阿爷，永诀未汝送。旅馆一灯青，只自惊噩梦。登程益忧疑，入门惟一恸。袗裳与戏具，触目俱增痛。俯首悲填膺，仰视天瞢瞢。聊作断肠词，衔哀自唫讽。
建昌道中阻雪越日雪霁晓行,清末民国初,金武祥,一夜篷窗寒澈骨，晓看千山万山雪。榜人解缆寒江边，雪深没髁肌肤裂。篙滑淩寒竞打冰，冲撞渐听流澌活。千层细碎分琼瑶，一路琤琮奏琴瑟。船头啸傲誇奇观，只觉诗情更清绝。茫茫四顾真无涯，到此始知天地阔。林缺俄惊一点红，东方杲杲耀初日。
游从姑山,清末民国初,金武祥,麻姑称福地，兹山奚名从。不闻大姑山，小姑侍御充。岂必统乎尊，屈汝为附庸。揽胜自兹始，胜境将毋同。譬如访佳客，以此为先容。出郭二三里，秀媚青芙蓉。何年飞巨鳌，到此成奇峰。巉岩怒欲压，古寺嵌当中。偶然一举首，突兀惊双瞳。旁有滴翠崖，泉石尤玲珑。黝然油米洞，附会誇神功。磨生劈窠字，一一撑青空。峭壁裂一线，上有天桥通。想见巨灵擘，生面开鸿濛。绝顶罕人迹，时有仙灵踪。明当赴仙坛，鸾鹤应相逢。
游麻姑山,清末民国初,金武祥,旴江江头十日雨，梦魂夜夜游仙府。东风吹作三日晴，许我游山约游侣。出城苍翠扑人来，指点仙山快先睹。峰回路转高入云，彩虹一道长桥俯。飞湍直落千丈强，下有蛟龙不敢怒。仙坛寂寞灵风号，想像当年众仙聚。手如鸟爪髻发垂，曾掷丹砂擗麟脯。我来凭眺经千年，水浅蓬莱复几许。鲁公断碣频摩挲，落落长松更奇古。老僧指示神功泉，饷我山茶瀹泉煮。花开涧谷纷烂漫，摄石扪萝恣采取。盘桓未已夕阳催，匆促归途勇犹贾。只惭胜迹未穷探，更按山图一一数。今宵星斗空山寒，梦中还向斯游补。
郡斋杂咏,清末民国初,金武祥,郡斋居西偏，旧时名菉竹。池馆阅沧桑，荒凉惟满目。繄我客盱江，蜗居于此卜。折松以扫梁，牵萝为补屋。芟芜复去秽，睱辄扰僮仆。竹几与绳床，纵横不嫌蹙。画梅题新诗，纸窗糊幅幅。好花不知名，瓶供时一束。庭除多隙地，沿缘种秋菊。灌溉汲井华，泉甘又土沃。异草不剪除，满室映成绿。橘柚已累累，吹坠犹未熟。风雨飒然至，众卉尽如沐。池水清且浅，时有鸟来浴。游鱼近不隔，触手试一捉。日涉便成趣，矫首更遐瞩。遥指麻姑山，参差露屋角。苍苍翠翠中，隐约见飞瀑。园侧掩双扉，幽人时剥啄。开径望羊求，往来任数数。相与忘形骸，不知主宾孰。说诗茶一瓯，节谈棋一局。官舍虽諠嚣，此地颇不俗。原知鸿印泥，斯堂非我属。闲情聊讽咏，绝不厌烦复。书之斋壁间，后来还可续。
六月上浣将赴金陵留别赵一臣明府,清末民国初,金武祥,一见如相识，风流是我师。才人多好色，仙史必能诗。韵事传菱角，新声谱竹枝。抟沙忽吹散，愁绝挂帆时。
许湾道中,清末民国初,金武祥,雷雨初收入晚霞，溪山曲折出平沙。桨因水浅每双搁，帆为风横时一斜。衔尾竹箄分客货，平头茆屋住田家。征途百里频回首，从此江湖别路赊。
板子矶怀古,清末民国初,金武祥,叹息前朝事，扁舟又此过。强藩将问鼎，同室竟操戈。天子征歌急，权奸窃柄多。矶边怀古意，呜咽付江波。
雨花台,清末民国初,金武祥,乍出长干里，难寻朩末亭。斯台独高峙，战血尚馀腥。一代论人杰，千秋据地形。中原氛未靖，哀雁不堪听。
里门杂感三首 其一,清末民国初,金武祥,旅客重归阅四年，老青荒紫暮秋天。一花一木多情甚，历劫相逢也怅然。
里门杂感三首 其二,清末民国初,金武祥,庐井萧条封夕晖，凋零朋旧更何依。里门食宿浑无定，乱后还家不当归。
里门杂感三首 其三,清末民国初,金武祥,独上秋坟又几回，伤心一陌纸钱灰。年年此日豚鱼荐，曾见慈亲手作来。
登北固山游甘露寺,清末民国初,金武祥,危峰独立迥淩虚，万里苍茫眼界舒。第一江山推北固，千秋形势壮南徐。孤亭直欲超云表，铁塔犹存历劫馀。说到沧桑增感慨，寺门凭眺意何如。
游焦山,清末民国初,金武祥,曈昽晓色开扶桑，水光接天云连江。一痕翠黛出云表，虚无缥缈江中央。初疑可望不可即，仙山遥指烟苍茫。须臾尽埽众峰出，快哉一苇原可杭。顺流十里到山麓，古木森秀罗成行。盘旋至顶豁开朗，天容海色同青苍。大江浩浩日奔泻，东南巨浸何汪洋。兹山万古流不去，怒涛骇浪时舂撞。山腰更访焦隐处，古洞深窈岩花香。老僧携锄采芝朮，一径导引归禅堂。摩挲旧物列周鼎，相与考古弥精详。山门留此作永镇，魑魅惊走蛟龙藏。当年瘗鹤剩碑石，字画断缺空徬徨。得游名山愿已慰，况睹宝物神逾扬。蒲圃茶话更良久，松寥阁外俄斜阳。出门一笑竟归去，打桨不觉长波长。是时澄江净如练，众峰环列皆屏张。中流回望碧螺髻，玉鬟招手仙人乡。
咏火轮船,清末民国初,金武祥,峨峨千里马，西洋称巨舸。非车乃用轮，涉水翻利火。首尾形如梭，重楼咸豁閜。分房俨栖鸽，排列右复左。烟起声隆隆，两旁迅转輠。上有机如衡，时杌叹时堕。激浪拖馀波，遥舟尚掀播。有时遇惊飙，飞行仍贴妥。浔阳达扬子，为期一日可。岂有缩地方，浑疑天上坐。繄余曾乘此，偏虞夷性叵。忆昔严海防，惜哉论未果。遂令千馀年，中夏遍贻祸。深目与卷发，横行丑徒夥。圣世虽羁縻，防闲毋弛惰。值此时势艰，谁能胜担荷。书生抱杞忧，敷陈不嫌琐。临风一放歌，江波何淡沱。
登天门山,清末民国初,金武祥,焑云万垒望中收，山势嵯峨据上游。百战频年馀故垒，双峰对峙束江流。玲珑绝壁悬飞阁，寥泬长天接远洲。好向征途向揽胜，不妨到处尽勾留。
风顺至马当舟人因风过大泊舟戏作一首,清末民国初,金武祥,惊涛如雪捲长天，椓杙连樯倍怅然。此日江神应笑我，马当风顺不开船。
清晓望小姑山在烟云杳蔼间,清末民国初,金武祥,山色船头辨有无，一峰隐秀不嫌孤。晓江揩得明如镜，雾鬓云鬟看小姑。
江行,清末民国初,金武祥,薄暝寒风骤，孤帆江上行。夕阳云忽漏，放出一峰明。
吴城大风,清末民国初,金武祥,颠风断渡各停舟，我独来风快壮游。挂起蒲帆才一幅，浪花飞雨溅船头。
娄妃墓三首 其一,清末民国初,金武祥,香土曾埋玉骨清，夕阳芳草共愁生。东流一片西江水，隐约还闻呜咽声。
娄妃墓三首 其二,清末民国初,金武祥,环佩魂归人几时，妆楼何处觅荒基。故宫禾黍苍茫感，怕读苕生第二碑。
娄妃墓三首 其三,清末民国初,金武祥,逆流漫说葬江波，更比湘灵饮恨多。野老犹传亡国怨，插秧时节唱秧歌。
戊辰春仲将赴长沙省亲绕道至吉安阅府试卷感赋二律 其一,清末民国初,金武祥,才挂征帆便怅然，连天风雨暮云边。奔驰客路频千里，暌隔高堂已七年。忍使桑榆违色养，敢因儿女遂情牵。空囊且莫嫌羞涩，尚有新诗贮百篇。
戊辰春仲将赴长沙省亲绕道至吉安阅府试卷感赋二律 其二,清末民国初,金武祥,可笑萍踪不自由，半途鸿雪又勾留。关心樽酒怀前度，满眼云山感旧游。差喜三湘原接壤，不妨两月暂停舟。此邦文物从头数，六一休风尚在不？
连日雨行口占,清末民国初,金武祥,潇潇风雨打孤篷，尽日舟行晻霭中。新涨又添三尺水，峭寒斜掠一帆风。含烟堤柳团浓绿，隔雾溪花缀小红。遥指前山信奇绝，飞泉百道挂长虹。
临江道中杂咏,清末民国初,金武祥,入春雨不止，日日苦阴冱。万山吼瀑泉，并作一江注。洪溜争暄豗，滔滔驶奔赴。况逢两崖间，束缚激其怒。巨浪涌如山，乱石矗如锯。嗟余趱客程，扁舟独上溯。非藉牵挽劳，讵得移寸步。猎猎北风寒，快哉一帆助。风水两相争，而我竞飞渡。浪花溅征衣，啸傲亦成趣。笑指下水船，停桡君且住。茆茨四五间，何年在山麓。溪流环其前，四围尽松竹。浓绿渍不分，野桃红一簇。淙淙田水声，依稀奏琴筑。斜阳忽穿林，归云时拥屋。孤彴颓还支，淩竞过黄犊。新涨偶侵门，鹅鸭争向浴。老渔得纤鳞，换酒往来熟。禽鸟亦忘机，飞鸣安饮啄。此中有佳趣，萧然远尘俗。自叹世网撄，频年苦拘束。停舟适相值，乡心顿枨触。何日返江村，幽居遂耕读。名利等浮沤，一笑万事足。
题李秀峰匡山读书图二首 其一,清末民国初,金武祥,千岩万壑百重泉，坐对匡庐手一编。遥指孤亭山翠里，抱琴应向此中眠。
题李秀峰匡山读书图二首 其二,清末民国初,金武祥,良游我倘践前盟，选胜亲从尽裹行。记取断崖飞瀑处，寻君好听读书声。
挽吴樵孙太守二首 其一,清末民国初,金武祥,薤露俄传泪暗吞，茫茫天道竟难论。当年治行曾称最，此地苍生尚感恩。犹幸暮年归志遂，谁于薄俗古风存。科名累世多阴德，会见重兴驷马门。
挽吴樵孙太守二首 其二,清末民国初,金武祥,几度螺川击客船，孟公投辖每拳拳。重来又认飞鸿迹，一恸惊闻化鹤年。远道何时陈絮酒，高山此后息琴弦。不堪蹭蹬风尘日，哭到知音倍黯然。
吉安试院戏作二首 其一,清末民国初,金武祥,频年月旦岂容诬，剖别妍媸列郡殊。忽忆画眉深浅样，自家知否入时无？
吉安试院戏作二首 其二,清末民国初,金武祥,披图也比小登龙，发轫云程是此中。多少香闺传吉语，弓鞋初试一双红。
题李明斋二尹鹤舲图二首 其一,清末民国初,金武祥,吴娃荡桨丽如仙，书画随身旧有缘。佳话千秋君并擅，鸱夷一舸米家船。
题李明斋二尹鹤舲图二首 其二,清末民国初,金武祥,风雅如君未易攀，琴樽画舫足盘桓。江乡我愧萧闲甚，只有扁舟一钓竿。
试院杂咏七首 其一,清末民国初,金武祥,锦衣摇玉佩，飒爽多英姿。羽林曾校射，犹记少年时。
试院杂咏七首 其二,清末民国初,金武祥,相聚复分散，两人各异迹。我是适楚南，君是归楚北。
试院杂咏七首 其三,清末民国初,金武祥,网古穷源流，好砚竟成癖。我无海岳庵，摩挲空叹息。
试院杂咏七首 其四,清末民国初,金武祥,七叶绵金貂，豪华更风雅。百幅梅苍图，一笔便挥洒。
试院杂咏七首 其五,清末民国初,金武祥,说鬼到夜分，空房客独宿。风动帘帷开，摇摇一灯绿。
试院杂咏七首 其六,清末民国初,金武祥,材艺君独优，诗画称两绝。努力继前贤，临川一枝笔。
试院杂咏七首 其七,清末民国初,金武祥,辛苦贼中来，书生何勇敢。君家旧有名，一身都是胆。
新淦道中二首 其一,清末民国初,金武祥,缓放征桡喜乍晴，归云断续午风轻。垂杨一路摇残滴，犹向低篷作雨声。
新淦道中二首 其二,清末民国初,金武祥,剧怜行旅太匆匆，傍岭沿崖曲折通。差喜山花破岑寂，窥窗时入一枝红。
新喻道中,清末民国初,金武祥,日日邮程记，惊心容路赊。风多帆鼓腹，滩险石磨牙。好鸟啼丛筱，游鱼唼落花。溪山幽绝处，羡煞野人家。
途中杂咏四首 其一,清末民国初,金武祥,连朝疑向画图行，极目云山人几程。最爱新晴滩涨急，绿杨阴里水车声。
途中杂咏四首 其二,清末民国初,金武祥,云树苍茫霁色开，绿波如画水潆洄。篷窗闲凭抛残粒，引得游鱼逐队来。
途中杂咏四首 其三,清末民国初,金武祥,髣髴仙源路尚赊，水云深处有人家。此中不识春多少，流出前溪百种花。
途中杂咏四首 其四,清末民国初,金武祥,每到停舟逸兴添，征途风味亦何嫌。山肴野蔌都清脆，更有村醪一味甜。
昌山晚泊,清末民国初,金武祥,两山中断处，暼见一河流。过脉留滩石，闻声动客愁。千重村树暗，四野暮云浮。欲问严家事，悲风满渡头。
袁州道中,清末民国初,金武祥,参差渔笛隔江闻，西崦苍茫日又曛。乱石横滩山过脉，孤根拔地树盘筋。水牛带犊浮溪涨，野鸟呼群渡岭云。最喜停桡香扑鼻，岩花相对落纷纷。
湘河舟次,清末民国初,金武祥,七泽三湘地，扁舟又此过。风尘频跋涉，岁月易消磨。独客怜吴语，闲吟入楚歌。汀洲有兰芷，采采意如何。
抵长沙即事,清末民国初,金武祥,人生有至乐，天伦乃为最。繄我独远游，望云频感嘅。一朝遂趋庭，悲喜疑梦寐。溯自壬戌秋，迄今戊辰岁。其间七年事，并作一夕话。乍见转无语，徐徐陈梗概。所嗟惟乱离，重慈遽永背。恐伤老父怀，欲语每多讳。依依侍亲侧，窃视增老态。见儿今远来，倚闾心稍慰。怜儿走千里，辛苦颇能耐。谓儿纵无能，朴拙尚堪爱。客中话团圞，虽暂亦足快。祇愁室庐燬，田园更荒废。囊橐且萧然，饥驱犹不暇。何当放归舟，还家日相对。菽水可承欢，至乐益畅遂。笑谢当时人，利名安足累。
赠诒孙八兄,清末民国初,金武祥,久别忽相见，深谈到夜阑。浮家千里易，谋食一身难。儿女已成列，杯盘聊尽欢。江乡何日返，重与语团圞。
游岳麓山用昌黎山石韵,清末民国初,金武祥,湘江江头横翠微，岭头处处开云飞。四围草木渍浓绿，遥望陡觉峰峦肥。朝来奇兴顿飙发，鼓勇不厌同游稀。纵游名山惬素愿，慰我未见如调饥。润泉林鸟弄清籁，一路倾听穷岩扉。飞来古寺罕人迹，未碍晨夕笼烟霏。穹碑欲读嗟莫辨，老松盘礴惊成围。何来异卉烂岩谷，往往触手香满衣。烟霞啸傲洵足乐，世间名利何能鞿。故山猿鹤正相望，速携游屐将东归。
云麓宫题壁,清末民国初,金武祥,闻道山僧宿翠微，径来绝顶款岩扉。白云满地客何处，啼鸟数声花乱飞。万木萧森生远籁，一龛寂静悟禅机。寻松问石频闲憩，不觉前峰已夕晖。
过贾太傅故宅,清末民国初,金武祥,此地曾闻吊屈来，城西故宅尚崔巍。最难年少能忧国，未有公卿不忌才。痛哭只馀三策在，孤忠直接九歌哀。即今异代同祠宇，凄绝湘流去不回。
征程杂咏三首 其一,清末民国初,金武祥,水云深处尽勾留，曲折沿崖荡客舟。更喜山樵解人意，故抛松子落船头。
征程杂咏三首 其二,清末民国初,金武祥,茆茨一径白云通，红树青山望不穷。我自泛舟他结屋，大家都在画图中。
征程杂咏三首 其三,清末民国初,金武祥,浅滩碎石比琼琚，五色成纹画不如。拾向瓷盂作清供，为他养个小游鱼。
清江道中,清末民国初,金武祥,榜人发清晓，一棹行空江。晨曦出复没，淩乱馀霞光。山云蓊然合，林壑皆苍茫。微雨堕风来，十幅蒲帆张。春寒一何属，酒力犹能降。拥被时复卧，未敢推篷窗。但闻破浪声，船底鸣淙淙。
途中久雨遣闷,清末民国初,金武祥,逆流日日滞征桡，积雾沈阴入望遥。不肯放晴天似吝，争先出峡水何骄。萧条客路凭诗遣，料峭春寒仗酒消。每到夕阳云忽漏，夜来又听雨潇潇。
王萼楼司马家棣邀同人春游作,清末民国初,金武祥,揽胜寻幽逸兴添，偏隅景物亦何嫌。使君为政原多暇，奇境能游任久淹。杨柳一溪春涨腻，菜花十里午风甜。韶光易暮休轻掷，此日何期四美兼。
元阳洞,清末民国初,金武祥,羲皇一画开鸿濛，艮象覆碗原中空。何年凿破混沌窍，遂使绝境人间通。元阳古洞辟山麓，阒寂幽窈谁能穷。水声潺潺此中咽，有时流出飞花红。别有天地境髣髴，武陵谷口将毋同。又闻深处多窟穴，流涎喷沫潜蛟龙。四时泉源旱弗竭，灌溉万顷资神功。洞门奇石逞妍怪，剑戟相向铍交胸。鸾翔凤翥狻猊招，倒悬突出惊双瞳。森然动魄偶长啸，响答直似铿洪钟。其旁指点巨人趾，洞天信有仙灵踪。脩真当日竞韬晦，繄我欲往嗟难从。归途回望三叹息，烟萝苍翠云重重。
安福道中二首 其一,清末民国初,金武祥,鸡声茆店五更初，一片红霞渐卷舒。底事晓寒偏料峭，山云重叠裹篮舆。
安福道中二首 其二,清末民国初,金武祥,新晴莫漫怅征途，叠嶂层峦俨画图。过雨看松最奇绝，钗头万颗缀明珠。
吉州试院重九冯子良先生询赋诗索和和韵二首 其一,清末民国初,金武祥,岂有登高作赋才，论文且喜共衔杯。雁声忽报秋将老，鸿爪曾留客再来。千里相逢萍水合，重阳又见菊花开。新交旧主殷勤甚，送抱推襟日几回。
吉州试院重九冯子良先生询赋诗索和和韵二首 其二,清末民国初,金武祥,节义文章夙所崇，此邦教泽溯流风。秋声谁赋欧阳子，正气犹存信国公。赖有汝南精月旦，定知冀北快群空。丹黄偶暇挥吟笔，馀勇争誇矍铄翁。
子良先生酬诗二律和韵奉答 其一,清末民国初,金武祥,跌宕湖山自在身，超超大雅独扶轮。文章名世无馀子，治谱传家有替人。桃实长添方朔寿，梅花近接岭南春。更欣三度重游地，一度风光一度新。
子良先生酬诗二律和韵奉答 其二,清末民国初,金武祥,健笔能将万象包，漫劳酬韵费推敲。闻名久已钦诗伯，述祖何期本世交。飞将文坛真大树，程材艺苑重前茅。匆匆指日归桡放，回首园林肯暂抛。
张君小琴惠诗二章即和原韵奉答 其一,清末民国初,金武祥,客邸何堪岁月催，幸逢旧雨共追陪。壮怀渐向风尘老，好句都从阅历来。酬韵又添诗草富，衡文更见榜花开。重阳莫作登高赋，且尽筵前浊酒杯。
张君小琴惠诗二章即和原韵奉答 其二,清末民国初,金武祥,天涯频叹转蓬身，小聚匆匆记早春。相忆曾劳鱼递訉，重逢却值雁来宾。何期两度同游迹，应是三生有宿因。难得忘年交谊笃，只愁欲别又逡巡。
静山观察嘱题耕读图册页三首 其一,清末民国初,金武祥,茆斋小筑傍清溪，坐对云山当画题。遥指烟林苍翠里，有人叱犊过桥西。
静山观察嘱题耕读图册页三首 其二,清末民国初,金武祥,把卷吟哦兴正长，更劳晴雨费商量。披图忽忆江南路，耕读传家旧草堂。
静山观察嘱题耕读图册页三首 其三,清末民国初,金武祥,甘棠种遍水云区，丰稔频年万顷腴。士乐诗书农力穑，妙将风俗绘成图。
又题寒林访友册页,清末民国初,金武祥,策杖来寻隐士居，烟林一带画萧疏。过桥遥指秋声馆，好听欧阳夜读书。
李明斋出示所画梅花巨幅嘱题七古一首,清末民国初,金武祥,李君卓荦人中豪，承家七叶绵金貂。平生嗜古有奇癖，商彝周鼎穷釐毫。丹青妙笔擅风雅，文与可竹王维蕉。就中梅花更高古，脱手百幅图生绡。有时秀洁绝尘污，藐姑仙子来碧霄。有时大气郁磅礴，孤根铁干如蟠蛟。淋漓泼墨恣挥洒，顷刻春意盈堂坳。暗香疏影欲飞动，定有老鹤来相招。祇我披图转惆怅，江乡万树开琼瑶。自从四载历兵燹，云阶月地空魂销。迄今欲归归不得，惟有傲骨存丰标。感君殷勤数相示，嘱我题遍寒烟梢。要知此中有真意，岁寒三友同订交。一枝他日倘相赠，更向枝头著意描。
小春十日陪子良先生麦味榴大守锦銮明斋游青原山子良先生成诗一章奉和原韵,清末民国初,金武祥,龙湫虎穴祖关开，揽胜同登旧镜台。流水亦知宗派别，名山未许俗人来。参天尚有千年柏，题壁先吟十月梅。颜李文黄遗迹在，为摹残碣几徘徊。
将旋莲厅留别张小琴,清末民国初,金武祥,何幸风规接老成，五旬重聚倍心倾。人能孝友多真性，诗到和平是正声。已向词章投臭味，更从道义见交情。不堪同是离家客，临别殷勤百感生。
永新道中,清末民国初,金武祥,万松夹道立，曲径通盘旋。涧泉虽渐涸，细响犹涓涓。微风一以动，相和如筝弦。半日出深林，开朗始豁然。忽见野人居，近筑南山前。屋后出白云，缕缕轻于绵。红黄间深绿，古树经霜妍。其下积落叶，叶上闲牛眠。双角群鸦栖，翔集何安便。农功既已毕，露积图村边。涤场净如镜，儿童舞翩跹。微闻犬吠声，渡口归渔船。行客欲投宿，下榻居西偏。舂出新粳香，炊饭寒生烟。山肴兼野蔌，味美逾珍鲜。谈笑值邻叟，乐说今丰年。把酒乐陶陶，相与忘尘缘。出门望明月，已挂松林巅。
璐江道中,清末民国初,金武祥,层峦叠嶂水回环，鱼鸟亲人意自闲。白雨横飞泉出峡，赤霞高拥火烧山。松林阴翳二三里，茆屋欹斜一两间。剧爱倪黄留画本，船头看到夕阳殷。
沙墅晚泊,清末民国初,金武祥,霜重宵深舟自横，篷窗欹枕梦难成。空江月朗风初定，时听游鱼拨剌声。
阳江舟次,清末民国初,金武祥,霜天木落正纷纷，樵唱渔歌一路闻。乱石纵横拦去水，奇峰突兀攫归云。禽幽吭引新翻曲，树老皮皴古篆文。倚棹频来最佳处，此间真个绝尘氛。
白堡小泊,清末民国初,金武祥,云水光中几度经，渡头日落渐黄昏。危滩激浪疑龙斗，怪石悬崖似虎蹲。橘柚盈筐香入市，松杉成幄暗藏村。今宵系缆垂杨岸，记否春初旧涨痕。
长箄泊舟晚眺,清末民国初,金武祥,白云如带束山腰，暮色苍然景寂寥。庙破枯藤盘作瓦，岸颓僵柳卧成桥。林间斗鹊每双堕，波面游鱼时一跳。长短堤边聊系缆，可堪落木正萧萧。
送别钱榆庵二首 其一,清末民国初,金武祥,凛凛岁云暮，嗟君何所之。不谐惟世俗，难卖是呆痴。棋换频翻局，囊空只贮诗。湛卢常拂拭，飞跃会来时。
送别钱榆庵二首 其二,清末民国初,金武祥,我亦牢骚客，同兹汗漫游。放怀凭纵酒，作赋怕登楼。异地难为别，孤帆不可留。明朝相送处，离思满江头。
赠周钓甫同谷时庚午七月同客金陵,清末民国初,金武祥,不洒穷途泪，艰难卅载尝。危言动君相，奇气发文章。天下正多事，斯民剧可伤。忧时同一哭，漫说少年狂。
赵莘野明府赠七古一章步韵奉答,清末民国初,金武祥,光天化日烟氛廓，萑苻已净蚩尤缚。虎踞龙蟠揽胜区，浩劫何堪溯畴昨。嗟我欲归不得归，鹰隼罹罗马困络。西江幸遇松雪翁，握手知交快相托。人生聚散原无常，五载相思感离索。羡君云路竟高骞，湖海惭余偏落寞。破浪万里求蓬莱，此行讵畏风波恶。故交且喜投新诗，咳唾九天珠玉落。君也持尺方量才，日刮金镵电光霍。须知拔帜大有人，笔花璀灿炳跗萼。勖哉五色慎勿迷，鸷鸟累百不如鹗。
秦淮灯船歌,清末民国初,金武祥,秦淮风月真无价，灯火笙箫常彻夜。古来桑海有迁移，此地繁华无代谢。夕阳欲下钟山青，相携载酒登吴舲。红棚四面棐几净，碧波掩映多丽人。碧波十里横塘路，打桨先来桃叶渡。东船西舫各争妍，宛转沿流屡回顾。万点明灯暮色苍，尽烧高烛照红妆。水上琵琶独清澈，两头歌管联成行。姐妹邻舟互相唤，赌酒酣歌夜将半。娇喉微度口脂香，鬓边花气交淩乱。是时皓月方正中，水天一色金银宫。夜游达旦不知倦，珠围翠绕迷西东。回首当年流战血，烽燧连天照城阙。至今两岸瓦砾场，鬼火高低馀白骨。浩劫红羊历岁年，遗黎多少断炊烟。似闻遥指中流说，一夕应须百万钱。
游金山放歌一首,清末民国初,金武祥,乾坤奠定分鸿濛，浩浩万古江流东。海门直下孰砥柱，金焦对峙专其雄。古来形胜称绝险，岂独吟眺游人供。兹山中流久炫耀，楼台金碧围梵宫。岂知华靡造物忌，一朝遂付秦火红。我来登眺览陈迹，磴道曲折盘虚空。长江万里若指掌，奇境自足开心胸。异哉世俗谬装点，废寺重创穷人工。更劳监督动官府，钜费百万规模崇。吁嗟江南历兵燹，疮痍遍野嗷哀鸿。地方元气久难复，海疆况复当要冲。纵令夷艇入腹地，羁縻乏术惟包容。民瘼弗恤忘隐患，徒事玩赏何梦梦。腐儒作歌当刍献，敢拟忧乐天下同。安内攘外果清晏，太平润色吾亦从。游山他日更践约，且欲题句追苏公。
张少槎明经步前韵和诗叠韵奉答,清末民国初,金武祥,石头烟雨纷冥濛，一棹催发秦淮东。连朝风利不得泊，破万里浪心犹雄。扣舷歌啸蛟蜃匿，下笔驱使烟云供。水天一碧渺无际，直疑吹到蓬莱宫。中流陡起浮玉岛，朱甍碧瓦排青红。停桡拾级造绝顶，振衣千刃淩秋空。海天四顾发遐想，旷然民物横心胸。同游张子盛文藻，夙擅三绝诗尤工。遥吟俯唱共挥洒，豪气压倒冈峦崇。登高忽复动乡思，一声怕听天边鸿。回忆琐闱共文战，如临大敌攻梯冲。偏师一角或制胜，甲兵数万吾能容。功名要识关气数，仰视天道宁梦梦。即此揽胜互酬答，登瀛他日将毋同。穷通得失何足问，神仙富贵安适从。临风且与豁怀抱，钓鳌吾欲随任公。
秋试报罢久滞里门感赋二首 其二,清末民国初,金武祥,百年身世望漫漫，乱后还乡亦大难。偏到穷途增客感，漫从远道博亲欢。自怜去住无长策，久阅炎凉转达观。闻说终南多捷径，问君投笔可能安。
题汤衣谷明府裕皖城旧游图二首 其一,清末民国初,金武祥,不尽天涯感，相思可若何。兵戈消岁月，朋旧遁山河。名士乡关重，奇才幕府多。皖江江上路，回首一悲歌。
题汤衣谷明府裕皖城旧游图二首 其二,清末民国初,金武祥,我亦牵离绪，披图忆旧游。浮云千里梦，流水半生愁。落落文章契，茫茫湖海秋。得君差慰藉，客路更何求。
偕严星樵明府坤刘允仲表弟游也园造北极阁登旷观亭遇雨,清末民国初,金武祥,欲雪不雪寒风骄，老梅耐冷初含苞。同游三人来不速，白云小顶如相招。傍山小园足幽趣，数弓隙地容株茅。山房少憩蓄全力，一气遂造前峰高。亭前旷观动遐思，近自明季溯六朝。繁华极盛历千载，可怜尽付一炬焦。我曾按图揽名胜，但见瓦砾湮蓬蒿。古来石城擅雄镇，九十五里誇兼包。幺么窃据幸扫荡，光天化日兵气销。禅堂茶话感桑海，相与凭吊空萧骚。雨声催我下山去，淅历响遍寒林稍。归途无赖一回首，烟雾迷离入望遥。
登翠微亭,清末民国初,金武祥,翠微亭畔草离离，独客登临意自悲。千里河山原巩固，万家黎庶尚疮痍。荒郊寂寞馀残垒，落日苍茫捲大旗。使相南来重秉节，可能江左仗安危。
辛未三月于旧基筑室数楹落成赋此四首 其一,清末民国初,金武祥,湖海茫茫几度经，又从故里寄浮萍。乱馀更喜逢时稔，人杰原须仗地灵。犹幸亲朋共乡井，固应诗礼绍门庭。数椽漫说需材急，梁栋还宜贡帝廷。
辛未三月于旧基筑室数楹落成赋此四首 其二,清末民国初,金武祥,回思旧事感沧桑，辛苦艰难十载尝。未遂万间成广厦，且从千里慰高堂。谋深菽水经营早，话到田园意味长。何日三湘放归棹，团圞一室快称觞。
辛未三月于旧基筑室数楹落成赋此四首 其三,清末民国初,金武祥,木兰生意未全摧，曾见慈亲手自栽。百劫尚留先泽在，群花应喜主人来。一枝秋老还攀桂，十月春融好伴梅。后起漫占多富贵，落成时节牡丹开。
辛未三月于旧基筑室数楹落成赋此四首 其四,清末民国初,金武祥,云香水翠稳幽栖，吾爱吾庐任品题。剥啄有时惊犬吠，游行随处听莺啼。农闲歌起荷花荡，市散人归杨柳堤。最爱夜来新月上，鸣榔船到小桥西。
游狮子林,清末民国初,金武祥,倪迂古高士，胸中富丘壑。结构擅佳妙，岂特清閟阁。惟兹数亩园，气势郁磅礴。沦漪绕回溪，曲折渡短彴。纵横七二峰，妍丑纷绮错。翩如惊鸿翔，猛如鸷虫搏。肃或如丈人，执事矜俨恪。静或如处女，临镜自梳掠。高低已冥迷，谛视益骇愕。顾右既失左，且前复且却。周遭旋磨蚁，蓦越穿林玃。游人偶相逢，招手但唯诺。咫尺不可通，始悟循途各。似近偏萦纡，似隘实开拓。卅六洞中春，问自何年凿。倚岩森长松，攫杀虬龙跃。岁久盘孤根，根石互包络。风清月白时，定有归来鹤。幽花缀藤萝，时时发红萼。亭台虽无多，那有尘氛著。独存鲁灵光，劫火未容烁。繄余来吴门，枫桥曾夜泊。城市厌喧嚣，何地憩行脚。偷得浮生闲，言寻此间乐。抚景空徘徊，古人不可作。感此悲秋怀，空阶闻叶落。
重九日偕同人登雨花台,清末民国初,金武祥,难得重阳称意晴，雨花台上畅游情。品泉曾共煎茶到，出郭聊为访菊行。对景不堪惊物候，登高还欲志澄清。可怜六代都陈迹，俯仰兴衰百感生。
偕周星堂明府游半山寺陟谢公墩,清末民国初,金武祥,佛寺重开净劫尘，薄游访古到城闉。一墩自占江山秀，千载常怀晋宋人。棋局荒凉云寂寂，涧泉清冷石粼粼。登临亦有超然想，可许幽栖共结邻。
句容道中,清末民国初,金武祥,冈峦重叠锁寒烟，策马长途趁一鞭。衰草接天迷野烧，小桥横涧咽山泉。田园寂寞秋风里，城邑荒凉夕照边。多少疮痍犹未复，不堪揽辔重流连。
茗溪雨雪归途口占,清末民国初,金武祥,踏碎琼瑶兴未孤，连天风雪认归途。入门笑指梅花说，忍听寒宵伴鹤雏。
送夏威如明经回江阴并赠折枝梅花,清末民国初,金武祥,折赠寒枝气味亲，江城犹幸接芳邻。君山消息凭君问，劫后能苏几树春。
余家旧有梅花一株花时索者踵至余谓须以酒一壶易花一枝或曰是卖花也因成小诗一首,清末民国初,金武祥,暗香浮动影横斜，声价偏增处士家。却笑岁寒添韵事，为沽春酒卖梅花。
郡城归舟,清末民国初,金武祥,归舟已昏黑，溪水一条明。何处是村落，遥闻犬吠声。计程刚十里，欹枕渐三更。值此岁云暮，匆匆笑此行。
除夕述怀,清末民国初,金武祥,转徙天涯眴十年，故乡岁月又频迁。衰门漫诩高阳里，薄产犹馀下噀田。菽水经时违色养，妻孥远道倍情牵。一杯且饮屠苏酒，话到团圞意惘然。
壬申春初至江阴夏咏熙先生陈子怀太守皆以河豚招饮适病疟不果往作此解嘲,清末民国初,金武祥,我舟抵暨阳，雪霁媚晴旭。君山如故人，远迎青一角。绕郭有长江，鱼美本风俗。将欲下陈榻，又喜来夏屋。两君夙好客，适逢春酒熟。云有西施乳，来饫东坡腹。河鱼以豚名，其肥且胜肉。我昔常垂涎，今拟恣所欲。无端疟鬼来，似妒我口福。我当以术驱，更把杜诗读。人谓子胡然，此疾幸相触。河豚当春初，味厚每蕴毒。土人饮江水，食之化且速。君今久离此，水土恐未伏。老饕若无厌，中毒或罔觉。江湖鲂鲤多，何必嗜兹独。疟鬼比诤臣，暂至不庸逐。我闻始释然，一任主人促。凡病从口入，斯言愿三复。
春日里居即事,清末民国初,金武祥,敝庐甫重创，方虑将远行。偷闲忽半载，僻处无劳形。儿时钓游地，劫后弥有情。山色不嫌远，空翠东南横。村旁一条堤，杨柳何青青。过桥每独往，到此常闻莺。千畦香蔼闲，叱犊看催耕。荏苒惠风和，四野开春晴。溪边捣衣石，新涨上几层？岁时偕里老，足迹偶入城。归舟倏昏夜，村犬遥吠迎。游行既自适，入室尤足赓。瓮头多宿舂，洁白炊新粳。盘飧杂蔬笋，其味腴且清。水乡兼近市，时有鲜鱼烹。量浅复耽饮，往往醉不醒。开卷或吟讽，间以儿啼声。索笑转投怀，头角怜峥嵘。小院晨葩妍，折取供胆瓶。及时播花种，一雨萌芽生。春气爱和煦，草木都芳馨。绿阴压檐重，飞絮萦帘轻。茶甘睡初足，香烬诗初成。迟迟日正长，燕语喧空庭。向晚倚南窗，树杪摇疏星。隔墙辨人语，光闪邻家灯。谁与共岑寂，晨昏偕阿兄。物理能静参，目盲心非盲。况有谢家女，婉娈方归宁。阿咸善解纷，乡里平不平。有叔来豫章，迢迢千里程。有弟来自皖，且喜匝月停。各述乱离事，情话忘深更。远交二三里，过从旧日朋。董生既温雅，吴子尤朴诚。南湫近访戴，咫尺兴可乘。粤海艳归装，奇遇誇沧溟。快哉此闲暇，高卧原足矜。惟念从此后，难免尘网撄。明年在何处，又恐如浮萍。所冀奉老父，归养安蓬荆。舞綵学莱子，含饴弄孙曾。天爵自可贵，不羡人世荣。聊记今日言，以为异日征。谁欤鉴此心，白云当空明。
三月三日集兰亭序字成五言一首,清末民国初,金武祥,昔贤不可作，稽古怀风流。山林或寄兴，至乐咸犹犹。快哉风日和，娱此水竹幽。观时一以慨，悲感亦有由。当世若能喻，相与期自修。至今仰盛会，信将随天游。
赠薛慰农观察二首 其一,清末民国初,金武祥,六代江山一寓公，幸从座上挹春风。官曾杭帅同坡老，家近滁州号醉翁。入寺旃檀参密谛，盈堤新柳护芳丛。年来添得吟怀健，萸菊光阴兴转融。
赠薛慰农观察二首 其二,清末民国初,金武祥,山斗声名仰望尊，漫劳尘市枉高轩。簪缨敢诩全张旃，杞梓都归薛卞门。四海衡交增感触，一编述祖托评论。无心喜傍闲云懒，山色清凉笑语温。
王雪香明经于庚申秋与余同避乱于松江之漕泾维时雪香挈眷侨居余仓皇浮海今岁重遇白门患难追思作此寄慨,清末民国初,金武祥,十二年前事，相逢值乱离。携家君且住，航海我何之。幸有生还日，何期再见时。沧桑一枨触，情话不胜悲。
题白门新柳补记,清末民国初,金武祥,山光如黛水如油，频向青溪访旧游。冶叶倡条犹似昔，淡云疏雨不胜秋。缠绵彩笔千回写，珍重遗珠一例收。南部烟花今补记，新阴只在板桥头。
登鸡鸣山入寺小憩,清末民国初,金武祥,禅关寂寂径通幽，步上鸡鸣最上头。眢井长埋千古恨，虚堂高吸一湖秋。偶逢奇石向人立，时有闲云随客留。莫到台城增感慨，登临且与豁吟眸。
题赵茌舲孝廉剩稿为令弟华野明府作,清末民国初,金武祥,当年乐事说天伦，遗稿重搜渍泪痕。千古文章悲浩劫，一编心血护忠魂。奇才定斫王郎剑，逸韵犹传伯氏埙。此后残篇倍珍惜，长同正气塞乾坤。
喜晤周钧甫,清末民国初,金武祥,忆从往岁别乡关，何幸重逢客路间。阅历又添新著作，风尘未改旧容颜。奇才磊落凭谁拔，傲骨崚嶒肯自孱。握手祇宜同一醉，茫茫且莫话时艰。
渡江,清末民国初,金武祥,又出横坍口，中流望渺然。沙痕分断港，帆影落遥天。风细晴云绉，江空落日圆。仓皇争北渡，犹忆十年前。
雨阻横坍市,清末民国初,金武祥,小市开江岸，沙堤四望遥。烟波才廿里，风雨又连宵。泥烂涂蓬壁，潮乾涸板桥。何当春水发，归去放轻桡。
甲戌春初赴罗墅湾二首 其一,清末民国初,金武祥,辚辚侵晓历垞坡，不用轻航泛绿波。风日晴和逾卅里，冈峦重叠跨三河。经春揽景年光换，触境思亲涕泪多。二十年前板舆侍，牵衣此地几回过。
甲戌春初赴罗墅湾二首 其二,清末民国初,金武祥,童时旧事不堪论，就傅曾从通德门。四载沧桑前度认，百年乔木几家存。盈阶兰玉绵先泽，入社须眉仰达尊。太息渭阳馀硕果，那禁情话到三更。
春游至伞墩观梅,清末民国初,金武祥,江南十日春风颠，三十三峰争呈妍。游心一发不可遏，如马纵辔箭脱弦。平生名胜爱周历，家山咫尺宁舍旃。譬犹珍错餍山海，莼鲈乡味倍足怜。舜过秦望日相对，城东佳处尤情牵。砂山定山二山缺，伞墩突起高逾拳。两狮对峙作毬戏，双龙挟走同珠圆。上有古洞深复黝，下有湖水清且涟。不须吊古动感慨，揽景自足供流连。况有梅花万千树，环山一白何绵延。罗浮世界香雪海，神迷骨醉疑登仙。就中古梅作花祖，铁干蟠屈生何年？深林一入误向背，左挹右拍空盘旋。惜哉林逋未见此，只今艳羡西湖边。乃知名花与胜境，附骥亦赖高人传。此花此境久阒寂，我来一笑非偶然。良游既践山水约，会当筑屋林峦巅。苍松翠竹并罗列，结邻三友应宿缘。诗成更向老梅说，可能脱去尘俗追前贤？
包公彦学博见赠长古作此答之,清末民国初,金武祥,昔我揽胜城东隅，老梅花发香满湖。人事卒卒兴尽返，惜哉未访高人庐。握手迟速亦前定，失之交臂曾遇涂。倾心一见似相识，性有同嗜德不孤。抟沙聚散只俄顷，多感贻我双鲤鱼。新诗满幅惠复辱，如耀锦绣锵琼琚。纵横逸气溢毫素，希踪太白淩髯苏。自惭弱冠逢丧乱，不殖将落空嗟吁。网罗散佚敢自懈，冀绍家学回时趋。先生好古屏俗尚，等身著述勤菑畬。一编乃许善蒐讨，相视而笑若合符。方今龙飞下明诏，旁求俊乂尊师儒。维君硕学漫高蹈，相需殷岂相遇疏。雍容揄扬际盛世，别裁伪体大雅扶。此诗此语试相质，以为息坏其可乎。
赠龚少渔明府,清末民国初,金武祥,移家爱向六朝居，花满江南奉板舆。渤海循声传太守，定山学术继尚书。枕戈慷慨勋曾策，揽辔澄清愿岂虚。我为苍生乞霖雨，梓邦先莅使君旟。
感怀,清末民国初,金武祥,功名蕉鹿未为真，四顾茫茫惜此身。未免热肠猜世俗，漫将巨眼望风尘。江湖浪迹逾千里，花月欢场又一旬。要识人生行乐耳，不须惆怅说沈沦。
寄怀姚秋坪刺史刘雪子通守严星樵明府许午楼孝廉卞晋卿明经均于秦淮作平原十日之饮者也 其一,清末民国初,金武祥,风流幸接令公香，画舫清尊乐未央。梅瘦菊肥桃李艳，与君十日费评量。
寄怀姚秋坪刺史刘雪子通守严星樵明府许午楼孝廉卞晋卿明经均于秦淮作平原十日之饮者也 其二,清末民国初,金武祥,回首欢场动别愁，津亭相送感绸缪。隋堤烟柳秦淮月，并作江天一片秋。
扬州即事四首 其一,清末民国初,金武祥,鸿雪游踪到处缘，不须十万说腰缠。者番骑上扬州鹤，只与琴书共一船。
扬州即事四首 其二,清末民国初,金武祥,炉香茗椀称清游，稳泛轻航狎鹭鸥。一片残荷两行柳，虹桥西去好寻秋。
扬州即事四首 其三,清末民国初,金武祥,高堂重向蜀冈开，秋色澄清绝点埃。试豁吟眸成一笑，青山随我过江来。
扬州即事四首 其四,清末民国初,金武祥,琼瑶远寄墨犹新，过访壶园迹已陈。甘四桥头一回首，空留明月吊诗人。
过梅花岭谒史阁部墓,清末民国初,金武祥,只有扬州路，梅花历劫存。当年动诗兴，此地伴忠魂。世界冰霜老，风尘战伐昏。生前家国恨，过墓怕重论。
德安道中,清末民国初,金武祥,红树青山分外妍，昨宵风雨又连天。征途到此真如画，行过倪迂又米颠。
滕王阁,清末民国初,金武祥,有客舣棹游南昌，三度访古悲沧桑。眼前突兀忽见此，依然高阁闲滕王。昨由机船溯扬子，一日千里来浔阳。天时人事偶然耳，岂必神助邀马当。伟哉东南擅名胜，嵯峨杰构遥相望。题诗黄鹤有崔颢，七字压倒李白狂。岳阳作记念忧乐，希文道德兼文章。地以人传倘举例，子安一序敢颉颃。何况持论尚器识，徐笺庾赋曷足臧。乃知阎公实好士，大会宾客华筵张。一朝捧袂被容接，剔眉吐气已激昂。群公未赋婿焚稿，天才遽复广坐扬。钟期杨意寓景慕，得一知己名益彰。黄金筑台重声价，巍然此阁堪比量。只我登临纵游目，莫更凭吊搜枯肠。仙人帝子不可作，俯仰一世谁短长。但见山苍苍兮水茫茫，江头日夜风浪浪。
虔州赠俞芝恬大令敦培,清末民国初,金武祥,曾与寒梅共结盟，十年重聚倍心倾。才人旧按红牙拍，倦客新怜白发生。南国棠甘闻卧辙，北堂萱茂快称觥。双江水碧崆山翠，照向恬园分外清。
虔州即事四首 其一,清末民国初,金武祥,芳讯初传岭上梅，落帆又向郁孤台。渚清沙白双流合，日丽风酣入境开。峦翠空同新著雨，滩声惶恐旧闻雷。计程眴历三千里，多少云山过眼来。
虔州即事四首 其二,清末民国初,金武祥,形势从来说虎头，登临易动古今愁。卢谭霸业怀陈迹，闽粤岩畺控此州。戡乱奇勋高一代，效忠大节并千秋。幸逢四海烽烟息，谁念遐方伏莽留。
虔州即事四首 其三,清末民国初,金武祥,朋簪差喜聚天涯。腊去春回感岁华。高叟文章开讲席，苏翁父子擅名家。鹧鸪词唱乡心切，蝴蝶图成客梦赊。最是恬园觞咏盛，昨宵羯鼓为催花。
虔州即事四首 其四,清末民国初,金武祥,漫与坡仙踵后尘，此邦揽胜往来频。山中自古有明月，郭外至今无逸民。榕倚荒祠空阅岁，兰寻绝巘远藏春。穷经更向皇初溯，可有奇踪赣巨人。
章门喜晤孙子成明经缙二首 其一,清末民国初,金武祥,昔年仙侣记同舟，挥手天涯汗漫游。一叶居然逢大海，百花聊共览芳洲。江声南浦流归梦，云影西山淡客愁。试上滕王高阁望，古来题句几人留。
章门喜晤孙子成明经缙二首 其二,清末民国初,金武祥,风尘到处有逢迎，携得诗囊字字清。自昔郢中传曲调，于今洛下想才名。云山游屐长无恙，花月倾觞倍有情。好约秦淮重问渡，与君同续丽人行。
赠朱意如,清末民国初,金武祥,相见各恨晚，倾谈慨以慷。几经流俗险，漫说少年狂。身世壶堪隐，风尘剑有铓。奇才谁拔尔，四顾益彷徨。
落梅,清末民国初,曹家达,琼枝潦倒几斜阳，深锁瑶阶空断肠。元鹤一声下仙子，恶风吹坏苧萝裳。
梅花二首 其一,清末民国初,曹家达,娟娟霜月弄寒姿，点破春光上北枝。曾是野桥风色冷，灯花催过上元时。
梅花二首 其二,清末民国初,曹家达,山塘清浅带疏林，倒影生寒澡夕阴。江月照人愁夜永，碧天无际广平心。
题画,清末民国初,曹家达,惊闻时鸟变春朝，春到南枝闲柳条。恍记隔宵寻梦处，淡烟和月挂溪桥。
梅花,清末民国初,曹家达,撩乱西风径竹斜，一天霜气噤寒鸦。羊权老大风情减，孤负仙人绿萼华。
为张雄伯写梅用渔洋秋柳韵四首 其一,清末民国初,曹家达,漫天霜月绊花魂，人立苍苔静掩门。早岁春光催及半，残宵寒梦去无痕。香浮江渚难寻渡，酒熟山家别有村。我亦西湖老居士，莫将檀板细评论。
为张雄伯写梅用渔洋秋柳韵四首 其二,清末民国初,曹家达,归鸦啼后一林霜，疏影涓涓照野塘。宰相风流心是铁，小姑居处玉为箱。山中雪满思高启，江上花开送蜀王。何事早春催过眼，柳丝杏雨斗鸡坊。
为张雄伯写梅用渔洋秋柳韵四首 其三,清末民国初,曹家达,晓寒深透五铢衣，屑玉为尘作聘非。何逊诗馀清兴在，羊权老去旧情稀。红颜临镜易成妒，翠羽惊人相背飞。谁道名心作羁绊，故园常使素心违。
为张雄伯写梅用渔洋秋柳韵四首 其四,清末民国初,曹家达,雪压风捎不自怜，冻香撩乱玉生烟。言从团扇歌桃叶，肯让馀春到柳绵。驴背野桥思往迹，乌啼江店又经年。闲来诗思君知否，近在寒云落照边。
梅花杂咏二十首仿渔洋秦淮杂诗体为章黻云作 其一,清末民国初,曹家达,曾是松林暮憩时，淡妆素服最相宜。野烟疏月不成片，翠羽无端飞上枝。
梅花杂咏二十首仿渔洋秦淮杂诗体为章黻云作 其二,清末民国初,曹家达,蜀王旧植匝川原，肯为寻幽到水源。一片芳华楼上月，春来还照合江园。
梅花杂咏二十首仿渔洋秦淮杂诗体为章黻云作 其三,清末民国初,曹家达,花发扬州意肯消，平分好咏入官寮。一从何逊闲居后，无复新诗慰寂寥。
梅花杂咏二十首仿渔洋秦淮杂诗体为章黻云作 其四,清末民国初,曹家达,当年和靖慰调饥，无恙西湖旧宅非。野鹤不知人去久，天寒犹傍故山飞。
梅花杂咏二十首仿渔洋秦淮杂诗体为章黻云作 其五,清末民国初,曹家达,陆范风流并劫灰，一枝聊赠见清才。即今春满长安道，无复江南驿使来。
梅花杂咏二十首仿渔洋秦淮杂诗体为章黻云作 其六,清末民国初,曹家达,姑射仙人绝世姿，乱山残雪水边篱。袁丰但解倾城笑，孤负寒香落酒卮。
梅花杂咏二十首仿渔洋秦淮杂诗体为章黻云作 其七,清末民国初,曹家达,领取清标作散香，小桥流水送斜阳。南湖荒圃都萧瑟，犹说当年玉照堂。
梅花杂咏二十首仿渔洋秦淮杂诗体为章黻云作 其八,清末民国初,曹家达,几树参差白玉条，山城水驿见舒翘。年来驴背诗情减，风雪何人过灞桥。
梅花杂咏二十首仿渔洋秦淮杂诗体为章黻云作 其九,清末民国初,曹家达,离离残竹羃溪斜，古木烟荒噪暮鸦。恰记女红馀志语，寄春封赠入南华。
梅花杂咏二十首仿渔洋秦淮杂诗体为章黻云作 其十,清末民国初,曹家达,冷香轻逐晓烟霏，却被野风吹上衣。恍记重游李供奉，慈恩荒草绿英稀。
梅花杂咏二十首仿渔洋秦淮杂诗体为章黻云作 其十一,清末民国初,曹家达,张镃当日品花宜，微雪山林野水湄。背立东风著寒色，不教吹酒上凝脂。
梅花杂咏二十首仿渔洋秦淮杂诗体为章黻云作 其十二,清末民国初,曹家达,斜月疏灯照夜珠，淩庐台静长青芜。销魂缟袂朝元日，不见新词缀石湖。
梅花杂咏二十首仿渔洋秦淮杂诗体为章黻云作 其十三,清末民国初,曹家达,独倚西风醉醁醽，云阶月地几垂青。破寒岁岁催人老，摇落王家顿有亭。
梅花杂咏二十首仿渔洋秦淮杂诗体为章黻云作 其十四,清末民国初,曹家达,千树琼瑶附一椽，琅邪旧隐小游仙。于今开落无人问，九里山中生暮烟。
梅花杂咏二十首仿渔洋秦淮杂诗体为章黻云作 其十五,清末民国初,曹家达,寿阳宫禁玉阑干，五出妆成额上看。只恐掖庭春事晚，落花深处不胜寒。
梅花杂咏二十首仿渔洋秦淮杂诗体为章黻云作 其十六,清末民国初,曹家达,佳人相照冶城游，桃李风光占上头。横笛玉箫更凄咽，诗成江令不胜愁。
梅花杂咏二十首仿渔洋秦淮杂诗体为章黻云作 其十七,清末民国初,曹家达,上元灯火春常在，晴雪溪桥晚更清。高树悬冰碍攀折，单衣终笑庾兰成。
梅花杂咏二十首仿渔洋秦淮杂诗体为章黻云作 其十八,清末民国初,曹家达,迢迢落素混池冰，庭树翻光夜气凝。除是王筠写伊郁，几人和得孔中丞。
梅花杂咏二十首仿渔洋秦淮杂诗体为章黻云作 其十九,清末民国初,曹家达,寒林日暮弄孤芳，解佩江妃浅淡妆。惟有心情传不得，云英亲为捣元霜。
梅花杂咏二十首仿渔洋秦淮杂诗体为章黻云作 其二十,清末民国初,曹家达,江云照水垂垂发，陇树经春澹澹浮。一缕冻烟飞不起，暝痕催雨过吴头。
为潘霞青写梅二首 其一,清末民国初,曹家达,残山剩水几朝曛，酒力消时尚薄醺。庚信单衣缘久客，广平流寓最思君。疏灯孤照一庭雪，空涧斜飞数点云。应是僧寮占清寂，戒香虽好不须薰。
为潘霞青写梅二首 其二,清末民国初,曹家达,冻香飘漾满柴关，淡著清标岁务闲。溪水每随孤笛远，野风时送暮禽还。平分春色留芳讯，碎点烟光照玉颜。曾是月斜霜气重，滞人寒梦落空山。
次雄伯答画梅韵,清末民国初,曹家达,癯仙自古拙谐俗，野鹤从来不解诗。疏磬断时溪月上，乱山深处冻云迟。性情旁写入枯管，供养随缘觅古瓷。却恨生香传不得，梦魂空自傍瑶池。
题梅,清末民国初,曹家达,鸟啼元夜静，斜月过寒井。何处咏花人，寒灯落疏影。
梅花吟,清末民国初,曹家达,千年老树花顽铁，孤根屹屹齧冰雪。热肠冰眼羞苟同，三尺琳琅不堪折。独立无偶全天真，天与朗月生和神。空山暮夜北风起，送出人寰第一春。春花如玉瑟其璨，白石为骨山为干。何人对此耐苦吟，篡取江南春一半。点化膏沐烟光融，盘际太古椎空濛。众芳垂尽不改色，逆挽造化天无功。始知剥复互消息，芳年谁与灼奇特。由来高调希匹俦，留与岁寒照颜色。吁嗟乎根器盘错多且坚，兀傲不屈淩风烟。不然且为不材木，移树广莫终天年。佳人日暮守空谷，寒潭写影清于沐。一片忠臣烈士心，霜天响裂柯亭竹。
写梅二首 其一,清末民国初,曹家达,孤月下澄碧，斜川霏暝烟。寒吟出霜后，高眼著春先。酒晕流霞盏，香融泼墨笺。年年江树影，消瘦客愁边。
写梅二首 其二,清末民国初,曹家达,鲁酒罢遥夜，烟深澄暗香。乌啼半山月，鹤梦一林霜。高韵托孤屿，疏痕落野塘。独怜寒竹外，幽意满潇湘。
梅花四章，用渔洋秋柳韵 其一,清末民国初,曹家达,莫向歧亭说断魂，霜天鸦鹊噪闲门。江云带雨催寒色，野水和烟入暝痕。诗思如冰乱宵柝，酒香邀月过前村。曼卿自是无佳咏，绿叶青枝一并论。
梅花四章，用渔洋秋柳韵 其二,清末民国初,曹家达,灯花催薄晓天霜，春拥微波下曲塘。塞上新声翻笛谱，陇头归思怨车箱。云阴渺漫三神岛，香海迢遥百谷王。应是冷交传陆范，东风吹满碧鸡坊。
梅花四章，用渔洋秋柳韵 其三,清末民国初,曹家达,淩虚台上苧萝衣，缟袂朝元旧迹非。江树薄醺归鸟静，山桥微雪酒人稀。疏灯照影春宜笑，清梦如烟冻不飞。闻道西湖双鹤在，年来野性未曾违。
梅花四章，用渔洋秋柳韵 其四,清末民国初,曹家达,孤芳似解畏人怜，一角林阴淡著烟。姑射凝脂羞白纻，江妃清泪渍红绵。新吟东阁移官日，旧事南湖小筑年。却怪骑驴寻未得，灞陵风雪堕崖边。
梅花为赵芸孙同年作四首 其一,清末民国初,曹家达,人影杂烟峦，寻幽眼界宽。跛驴过荒涧，孤鹤唳高寒。冰玉毫端坠，关山笛里看。馀芳凭晚出，桃李属春官。
梅花为赵芸孙同年作四首 其二,清末民国初,曹家达,问讯神仙尉，幽栖静掩关。晓钟还近寺，春梦不离山。高木荒鸦噪，寒窗粉蝶闲。东风拦不住，一夜到人间。
梅花为赵芸孙同年作四首 其三,清末民国初,曹家达,荒鸡动遥夜，春思满横塘。山月吐深碧，溪云浮暗香。和神带清峭，疏韵出微茫。何事连宵咏，听残晓角霜。
梅花为赵芸孙同年作四首 其四,清末民国初,曹家达,水驿花团晕，霜崖树倒垂。烟光明翡翠，潭影卧蛟螭。高士林泉癖，神人霜雪姿。和羹留后验，还仗帝王师。
梅花,清末民国初,曹家达,淡烟寒月映芳姿，浣尽春愁只自知。不信东君难忍俊，晓来吹酒上凝脂。
题梅绝句奉嘉定秦芍舲师三首 其一,清末民国初,曹家达,雨暗虚庭竹，烟荒堕石苔。归鸦栖不稳，飞上短墙来。
题梅绝句奉嘉定秦芍舲师三首 其二,清末民国初,曹家达,斜阳淡远林，溪云散空谷。山僧暮不归，微雪入寒竹。
题梅绝句奉嘉定秦芍舲师三首 其三,清末民国初,曹家达,山随白雪远，花与春风长。酒力薄遥夜，南枝霏暗香。
梅花杂题十四首 其一,清末民国初,曹家达,啾啾宿鸟过南枝，冻月春烟好护持。都道试灯风色暖，酒痕昨夜上凝脂。
梅花杂题十四首 其二,清末民国初,曹家达,一缕生香渡水湾，柴门日暮酒人闲。宵来清梦落何处，晴雪和烟淡著山。
梅花杂题十四首 其三,清末民国初,曹家达,姑射年年寄远思，山塘流水浣芳姿。晓来和露研新墨，点缀烟光上折枝。
梅花杂题十四首 其四,清末民国初,曹家达,芳情才系柳枝条，腊尽山家雪未消。独立黄昏人不见，野钟催月过溪桥。
梅花杂题十四首 其五,清末民国初,曹家达,云气低衔野水清，仙人缟袂返瑶京。一声翠羽碧山夜，酒力消时春月明。
梅花杂题十四首 其六,清末民国初,曹家达,落尽杨花不捲帘，早春诗句怕愁沾。江城五月风和雨，玉笛声中昔昔盐。
梅花杂题十四首 其七,清末民国初,曹家达,冻香曾泛绮窗纱，飘落西湖处士家。若问江南好风景，多应攀赠亚枝花。
梅花杂题十四首 其八,清末民国初,曹家达,一枝疏影写娉婷，独立溪桥酒半醒。鹤唳天寒人不见，冷烟斜月下西泠。
梅花杂题十四首 其九,清末民国初,曹家达,孤芳消瘦暮江涯，江树晶晶噪暮鸦。绿蚁新醅寒夜永，灯前微雪堕檐花。
梅花杂题十四首 其十,清末民国初,曹家达,上元风信逗花梢，一片闲情落远郊。孤笛无心怨流水，冻云搀梦过塘坳。
梅花杂题十四首 其十一,清末民国初,曹家达,倒影低衔野水清，每缘芳树结遥情。鹤声为报霜华晚，山寺焚香待月明。
梅花杂题十四首 其十二,清末民国初,曹家达,小庭新月报更迟，粉蝶和烟抱亚枝。正是江南好春节，昔耶花落雨晴时。
梅花杂题十四首 其十三,清末民国初,曹家达,杈枒老树出垣墙，零落垣衣锁暗香。夜静谁家倚孤笛，茜纱窗外月如霜。
梅花杂题十四首 其十四,清末民国初,曹家达,铅华沉照咏花人，疏影依稀为写真。冰雪不曾销艳骨，画梁夜夜起歌尘。
拳石梅花篇,清末民国初,曹家达,昔闻娲皇石补天，一拳堕落东海边。不如几千万劫啮冰雪，人间才结梅花缘。傲骨荦确不可贬，冻云野鹤翔其巅。三生以上难纪极，伐毛洗髓称癯仙。霜清月落寡侪偶，冷香夜夜生春烟。泊然天与木石性，米颠逋老相忘年。孤山距此三百里，故人招我梅花篇。
绝句题梅花画箑二首 其一,清末民国初,曹家达,江天夜云静，斜月飞孤景。独鹤横江来，高寒数声迥。
绝句题梅花画箑二首 其二,清末民国初,曹家达,烟光荡吟魄，潭月漾深碧。湘妃出水寒，独立冻蛟脊。
为广东梁范屏写梅,清末民国初,曹家达,邓尉梅花天下稀，罗浮山中春雪霏。江南春色不曾好，晓风吹梦行人归。
青浦金剑花同年索书系以绝句,清末民国初,曹家达,冰玉嶒崚照石矼，芳心肯为岁寒降。摩霄黄鹄不知处，玉笛一声凌大江。
梅花九首次高青邱韵 其一,清末民国初,曹家达,不信凌虚尚有台，琼枝濯濯见新栽。空明月地羌无偶，险难云峰独后来。巧笑宜春怜碧玉，层阴和梦落苍苔。江南一别归心晏，吹倦东风未忍开。
梅花九首次高青邱韵 其二,清末民国初,曹家达,羊权未合酒中仙，缟袂明珰忆旧缘。十里山塘珠照夜，半湾江渚玉生烟。芳心有约春灯后，艳曲新翻暮雨前。若问司花旧宫女，隋家横笛感人天。
梅花九首次高青邱韵 其三,清末民国初,曹家达,东川消息圮墙头，漠漠生香淡不收。春竞年华慵对镜，暮寒溪壑又藏舟。明妃北去应含怨，驿使南来不税愁。倘遇骑驴孟夫子，灞桥风雪问前游。
梅花九首次高青邱韵 其四,清末民国初,曹家达,满院清光锁梦痕，冰心端不藉香温。舟回剡曲疑无路，山入罗浮尚有村。修到飞琼丹换骨，好凭宋玉赋招魂。谁怜断角疏灯夜，凝伫昏黄半掩门。
梅花九首次高青邱韵 其五,清末民国初,曹家达,何年谪降蕊珠宫，诚素迢迢梗未通。瑶瑟怨歌悲独夜，绛绡联袂下寒空。波涵曼渌情孤照，霞晕凝脂酒一盅。自有回风动惆怅，梳台幽恨已成丛。
梅花九首次高青邱韵 其六,清末民国初,曹家达,冻云撩乱糁珠尘，盈掬盈担寄远人。白纻自怜残夜月，红颜犹惜去年春。难将桃叶新歌况，转误梨花入梦频。古树江沱感摇落，不堪回忆旧仪真。
梅花九首次高青邱韵 其七,清末民国初,曹家达,冰玉交横密藻依，芳尘东阁灿凝辉。雨昏日薄栖鸦早，天回霜高旅雁飞。元稹文章花气动，广平铁石解人稀。扬州重到春何许，都向词人腕下归。
梅花九首次高青邱韵 其八,清末民国初,曹家达,陇头风色转春阳，羁客登临睨旧乡。梁帝园林思剪綵，令君衣袂染零香。指看凝艳出姑射，别有清愁来大荒。欲寄所思情意减，云英空复捣元霜。
梅花九首次高青邱韵 其九,清末民国初,曹家达,铅华漂净畏人知，无限芳心赠一枝。虚白西楼空照影，小红南豆寄相思。铜龙塞笛怀归夜，玉燕宫钗袅恨时。记取风帘消瘦处，莫教悽绝柏梁诗。
为鲤南四弟家修写梅系以八绝句 其一,清末民国初,曹家达,难得江妃春恨消，长门日日长愁苗。君王若喻楼东意，莫遣珍珠慰寂寥。
为鲤南四弟家修写梅系以八绝句 其二,清末民国初,曹家达,中洲写影月昏黄，吹罢参差两渺茫。剩有清愁寄修竹，只应珠泪满潇湘。
为鲤南四弟家修写梅系以八绝句 其三,清末民国初,曹家达,当年和靖托良谋，大好湖山占上游。秾李夭桃争后起，任凭经过不回头。
为鲤南四弟家修写梅系以八绝句 其四,清末民国初,曹家达,绮窗别后换春晖，两载花时意绪违。花若能言还太息，陇头风雪未曾归。
为鲤南四弟家修写梅系以八绝句 其五,清末民国初,曹家达,神仙眷属帝王师，南望湖门重有思。传说客星休犯座，富春招隐已多时。
为鲤南四弟家修写梅系以八绝句 其六,清末民国初,曹家达,东风送暖开脂盝，明月无心照昔耶。倘念羊权无限意，莫教吹损亚枝花。
为鲤南四弟家修写梅系以八绝句 其七,清末民国初,曹家达,春归江上最思君，啼鸟邻家怅薄曛。今夜可知明月里，冷香喷醒一窗云。
为鲤南四弟家修写梅系以八绝句 其八,清末民国初,曹家达,山塘流水怅前尘，强勒馀寒避早春。毕竟东君情意厚，迟开留待未归人。
写梅,清末民国初,曹家达,疏影落毵毵，相思心上担。东风吹不醒，昨夜梦江南。
果园叟潍县郭蓉汀恩孚索画墨梅媵以小诗四首 其一,清末民国初,曹家达,潭静片云宿，山荒冻鸟拳。奈兹果园叟，责我咏花篇。寄兴聊复尔，写生滋惘然。何时北风起，吹梦过江天。
果园叟潍县郭蓉汀恩孚索画墨梅媵以小诗四首 其二,清末民国初,曹家达,学书虽不就，必自检柔翰。并世已非偶，相逢况大难。图成众芳歇，权当一枝看。独得清刚气，挥毫霜月寒。
果园叟潍县郭蓉汀恩孚索画墨梅媵以小诗四首 其三,清末民国初,曹家达,花事北窗早，离家空自怜。好春不渡海，晴日为摊笺。倒影漾寒水，长条拂暝烟。欲凭江驿寄，高浪暮横天。
果园叟潍县郭蓉汀恩孚索画墨梅媵以小诗四首 其四,清末民国初,曹家达,岁暮忽不惬，曰归思更沉。遥知向阳萼，犹抱耐冬心。日暖飘寒蝶，霜高惊暮禽。好寻望乡处，健步一登临。
梅花绝句奉果园叟八首 其一,清末民国初,曹家达,陈王才尽怨芳菲，一掬闲愁寄宓妃。小别芝田风色改，年年著破五铢衣。
梅花绝句奉果园叟八首 其二,清末民国初,曹家达,春光过处半凄迷，梦旧沉沉化雪泥。曾是上元灯火夜，一庭新月乳鸦啼。
梅花绝句奉果园叟八首 其三,清末民国初,曹家达,强冒师雄汗漫游，鸟啼山境更清幽。宵来残醉人何处，明月天涯挂暮愁。
梅花绝句奉果园叟八首 其四,清末民国初,曹家达,传说江妃粉黛销，长门终日雨萧萧。三郎毕竟多才思，尚有珍珠慰寂寥。
梅花绝句奉果园叟八首 其五,清末民国初,曹家达,北风猎猎撼庭柯，小拨炉灰日已矬。老鹤不飞江树暝，满城微雪夜寒多。
梅花绝句奉果园叟八首 其六,清末民国初,曹家达,擪笛高楼酒力降，碧天如水泼空江。东风无力绵春思，化作晴云下绮窗。
梅花绝句奉果园叟八首 其七,清末民国初,曹家达,经年花事问东皇，粉蝶垂垂春恨长。自有旧痕寻不得，野烟和梦堕寒塘。
梅花绝句奉果园叟八首 其八,清末民国初,曹家达,好凭佳处结茅庵，十里空山静气涵。海上春光飞不到，天风吹我下江南。
梅花绝句,清末民国初,曹家达,白云下垂山曲深，明月欲素高烟沉。谁家怨女夜吹笛，雪花飞上红罗襟。
红梅,清末民国初,曹家达,孤芳挨过岁寒时，春酒霞痕碧玉姿。最是心情传不得，晓云微雨湿胭脂。
为潍邑高旭东画梅,清末民国初,曹家达,拙巢画梅如转毂，一夕可了三百幅。研墨隆隆水漉漉，中夜呼茶恼顽仆。旭东先生信此言，直道南人不惮烦。谁知一幅三百日，尘埋素纸蒙奇冤。笔乾墨秃棘生指，但非素纸已可喜。君不见古来画师懒如牛，十日一石五日水。
潍邑诗人丁三叔言索画梅媵之以诗,清末民国初,曹家达,迢迢流水寄相思，缘萼仙人信有之。应是羊权未归去，泪和春雨化胭脂。
陈桂五年弟索画梅以小秦王调题之,清末民国初,曹家达,家住罗浮西复西，冻云衔山低复低。美人日暮重延伫，雪花没过郎马蹄。
梅花三首答拈险韵者 其一,清末民国初,曹家达,岁寒难得鲁阳戈，草草光阴一刹那。画到徐熙嫌粉本，诗成高启又微疴。可容皮相求姑射，愿托心香供佛陀。旧事江妃浑不解，楼东花谢掩长蛾。
梅花三首答拈险韵者 其二,清末民国初,曹家达,图成举举与师师，半幅生绡绝代姿。小李漫吟牵玉虎，羊权还胜婿金龟。荒崖日薄诗肠冻，香海春回醉眼眵。我欲笔锋成剑锷，水天斩断卧蛟螭。
梅花三首答拈险韵者 其三,清末民国初,曹家达,数遍群芳总不如，愿将杂佩报春馀。东归洛浦华琚珥，南望湘灵锦瑟虚。梦断荒山惊宿羽，影摇寒水上行鱼。折花莫便传江驿，自有神光照里闾。
梅花四言,清末民国初,曹家达,山虚水深，残雪萧萧。古月堕碧，高天泬寥。
梅花次唐崔道融韵,清末民国初,曹家达,齧尽睡荄雪，先春良独难。石崖压骨瘦，潭月照神寒。谁信笛中奏，只应天上看。清刚最耐久，未便早摧残。
题画梅,清末民国初,曹家达,寒风动茅屋，孤芳自空谷。荒山人迹稀，明月照幽独。
梅花次元和张京度韵,清末民国初,曹家达,一出万花尽，匹俦良独难。君方病疏野，我亦梦高寒。持赠有馀意，相思追古欢。山中大风雪，何处访袁安。
为鲤南四弟画梅,清末民国初,曹家达,和靖湖边宅，蜀王江上园。崖荒疑有路，溪薄不知源。残月碧堕水，长烟素匝原。夕阴带山郭，霜气薄关门。萼绿凝宵露，嫣红逗晓暾。买春冰雪窟，洗艳苧萝村。滴尽江妃泪，难招湘女魂。双鱼随驿使，啼鸟送王孙。冻雨催诗思，微霞晕酒痕。幽芳藉危石，清韵数芳樽。宫样初妆额，薰笼罢艺黁。百花魁旧占，三弄曲新翻。北道未堪寄，南枝当负暄。粉惭何晏傅，香毕令公温。旅思闲攀树，孤情傲结根。低迷迎白晓，消息漏黄昏。独木卧深涧，横枝欹缭垣。美人倦歌舞，野客耻笼樊。一阕江城引，思君未敢言。
题梅三首 其一,清末民国初,曹家达,冷淡知交付醁醽，山桥江店枉垂青。比来若问东吴使，醋浸曹公第几瓶。
题梅三首 其二,清末民国初,曹家达,贳酒罗浮何处村，频年开落暗销魂。九疑仙子寻常见，为避东君不出门。
题梅三首 其三,清末民国初,曹家达,桓伊三弄出柯亭，袅袅新愁不可听。昨夜东风潮信长，梦和残月吊湘灵。
梅花绝句四首 其一,清末民国初,曹家达,草草斜阳度水湾，乱鸦黄叶满柴关。多因懒逐东风嫁，屡被催妆不出山。
梅花绝句四首 其二,清末民国初,曹家达,山嘴无端三四花，每从清淡见风华。白云笑我不归去，输与桥南卖酒家。
梅花绝句四首 其三,清末民国初,曹家达,春情如梦复如丝，姑射仙人照眼迟。偏是骑驴江路晚，湿云飞上最高枝。
梅花绝句四首 其四,清末民国初,曹家达,寻觅寒香又一年，稯鞋踏遍坠崖边。乱山冰雪不知处，梦与鹤声飞上天。
题画梅八首 其一,清末民国初,曹家达,儗得张镃花品图，何年芳信问南湖。人因绿萼求真诰，天借红颜照玉奴。断角残钟寒到枕，小桥孤店雨如酥。玉尘莫向江潭泼，留照浮山绝代姝。
题画梅八首 其二,清末民国初,曹家达,才见癯仙眼便青，铜瓶纸帐夜冥冥。可能魂魄淆冰雪，别有心情寄醁醽。山曲骑驴兼得句，川途放鹤更扬舲。独怜世外知音少，斜月荒烟共一汀。
题画梅八首 其三,清末民国初,曹家达,浊世伪传宋璟心，为君一往见情深。山家翠羽能行酒，礀水游鱼解听琴。大好姿容霜欲晓，最无聊赖月初沉。九疑仙子寻常见，缟袂朝元思不禁。
题画梅八首 其四,清末民国初,曹家达,我亦人间冷淡人，清寒端底与为邻。谢家已病修难到，黄氏还忧瘦等身。巢许相期应恨晚，湖山独步自成春。却嫌真态难追忆，画里无端脱玉鳞。
题画梅八首 其五,清末民国初,曹家达,岁暮怀人百感侵，高天惟见下霜禽。依依江树迎朝旭，絮絮檐花又夕阴。神逐冷香清野渚，梦和寒意到重衾。年来强觅新诗句，懒似春烟不出林。
题画梅八首 其六,清末民国初,曹家达,无端清夜醉醇醪，一片幽芳托素毫。便拟骑驴孟夫子，可如相马九方皋。烟云淘尽元精出，绚烂平时见地高。若向南枝辨真相，暮寒微雪正萧骚。
题画梅八首 其七,清末民国初,曹家达,别具孤标领众芳，肯随桃李媚春阳。十年未换丹砂骨，百鍊犹存铁石肠。压酒吴姬歌白纻，求浆仙子捣元霜。瑶台不有风帆助，人日何缘到草堂。
题画梅八首 其八,清末民国初,曹家达,姑射神人霜雪姿，那堪踏损冻蛟螭。立残寒月无双影，吹醒东风第几枝。元夜春灯如旧约，频年班管寄相思。江南芳信君须记，微雨黄昏酒醒时。
画梅绝句,清末民国初,曹家达,坚冰碎石骨，众芳殚消歇。空山风雪寒，独立抱明月。
梅花集玉台新咏十六首 其一,清末民国初,曹家达,可怜润霜质，更得似梅花。伫立望日昃，承春挺素华。瑶台函碧雾，玉貌映朝霞。孤对相思夕，房栊月影斜。
梅花集玉台新咏十六首 其二,清末民国初,曹家达,画扇拂游尘，梅香渐著人。非怜江浦佩，不信洛川神。细树含残景，回花半隐身。上山采琼蕊，愿得及阳春。
梅花集玉台新咏十六首 其三,清末民国初,曹家达,会是无人见，向隅心独伤。高轩通夕月，峻节贯清霜。晚霰飞银砾，馀晖曜玉床。谁堪空对此，日暮想清扬。
梅花集玉台新咏十六首 其四,清末民国初,曹家达,别有当窗艳，罗帏风夜吹。含情寄杯酒，窥镜比蛾眉。唤取真来映，相看爱此时。逍遥独延伫，暮雀上南枝。
梅花集玉台新咏十六首 其五,清末民国初,曹家达,花里寄春情，兰缸当夜明。回飙卷高树，落宿半遥城。对影独含笑，怀风殊复清。所思不可寄，阶上绿苔生。
梅花集玉台新咏十六首 其六,清末民国初,曹家达,掩抑有奇态，岁寒无与同。泠泠玉潭水，淅淅振条风。流靡园塘侧，相看云雾中。鸣笳芳树曲，流涕忆辽东。
梅花集玉台新咏十六首 其七,清末民国初,曹家达,引领望天末，山川阻且难。夕阴结空幕，浮景映清湍。渺渺凌长道，悠悠怀所欢。瑶华未忍折，踯躅独吟叹。
梅花集玉台新咏十六首 其八,清末民国初,曹家达,夜夜有明月，广栏含夜阴。折花望远道，堕珥答琴心。寒谷待鸣律，清香复入襟。玉关信史断，中阔似辰参。
梅花集玉台新咏十六首 其九,清末民国初,曹家达,清气荡喧浊，此期良可嘉。游仙聚灵旅，素女执琼华。洛浦疑回雪，轻轩垂紫霞。美人称绝世，顾插步摇花。
梅花集玉台新咏十六首 其十,清末民国初,曹家达,长风正骚屑，白日入西山。飞鸟亦何乐，高枝不可攀。游尘随影入，馀思待君还。发藻玉台下，春花竞玉颜。
梅花集玉台新咏十六首 其十一,清末民国初,曹家达,清吹要碧玉，朝霞喻洛妃。华容溢藻幄，冰宇澹清晖。芳草生未积，梁尘将欲飞。思君随岁晚，清露下罗衣。
梅花集玉台新咏十六首 其十二,清末民国初,曹家达,岁律薄阳景，佳人殊不来。月斜树倒影，烛尽炭成灰。春草揽可结，朝花乱欲开。谁知独不见，取镜上空台。
梅花集玉台新咏十六首 其十三,清末民国初,曹家达,相看常不足，暮入绮窗前。秋尽冬复及，夕华晨更鲜。飞光已飘忽，是节最暄妍。屡见流芳歇，新年非故年。
梅花集玉台新咏十六首 其十四,清末民国初,曹家达,徙倚爱容光，清晖悬洞房。香随远风入，影落暮阴长。汉渚水初落，歌台弦未张。铅华谁不慕，持此寄寒乡。
梅花集玉台新咏十六首 其十五,清末民国初,曹家达,入林看碚垒，赏至莫停杯。贵里临妆馆，屏风隐镜台。春机思窈窕，夜静灭氛埃。独寐多远念，中山安在哉。
梅花集玉台新咏十六首 其十六,清末民国初,曹家达,梅花自烂发，倡妾不胜愁。长叹充幽闼，湔裙出乐游。谁知心曲乱，还向影中羞。绮态随颜变，无因寄陇头。
画梅为章次公成之题四首 其一,清末民国初,曹家达,鹤唳四山应，花开月有棱。朔风残腊鼓，微雪上元灯。沙碛晨逾静，烟光夜不凝。待招仙子下，远在最高层。
画梅为章次公成之题四首 其二,清末民国初,曹家达,为谁厌尘世，屏迹入荒林。山月冻逾瘦，溪烟春转深。清寒高士梦，静穆贵人心。欲觅追陪者，茫茫不可寻。
画梅为章次公成之题四首 其三,清末民国初,曹家达,岁暮苦萧瑟，寥寥江上村。丹砂难换骨，冰雪与招魂。野水有馀韵，长烟留片痕。人间寡巢许，契赏更谁论。
画梅为章次公成之题四首 其四,清末民国初,曹家达,姑射渺何许，神人不可逢。林寒尚啼鸟，山静欲成龙。超淡尊前影，萧条世外踪。冷香无著处，摇落暮天钟。
为秦伯未之济画梅繫以截句四首 其一,清末民国初,曹家达,休将往迹问林逋，老鹤归来觅旧株。除是孤山一卷石，不随春涨过西湖。
为秦伯未之济画梅繫以截句四首 其二,清末民国初,曹家达,疏树垂垂弱不支，几经开折渐离披。何郎已别扬州月，江上元宵属阿谁。
为秦伯未之济画梅繫以截句四首 其三,清末民国初,曹家达,疏影倚斜落片云，一声翠羽夜初分。酒香十里山灵醉，微雪消时说与君。
为秦伯未之济画梅繫以截句四首 其四,清末民国初,曹家达,蜀王小苑报春回，杳霭东风动地来。最是不堪追忆处，江南江北旧楼台。
仿悲庵画梅为秦伯未作,清末民国初,曹家达,吾爱赵撝叔，当年善画梅。幽花明夜雪，直干奋春雷。笔墨馀残幅，河山换劫灰。风流谁比似，未敢附舆台。
梅花四章 其一,清末民国初,曹家达,寒月沉沉隐芳榭，金尊酒满春无价。传言姑射冰雪姿，开颜发色美清夜。佳人日暮倚修竹，肯为王郎十五嫁。徐熙粉本和靖诗，昔所未信今见之。
梅花四章 其二,清末民国初,曹家达,合江渡头风雪多，合江园里春婆娑。一泓凉水照寒夜，酒阑翠羽能清歌。横吹三弄听不得，美人岁晚何蹉跎。芳华楼空渺何处，蜀王不归江水去。
梅花四章 其三,清末民国初,曹家达,九疑山上团团月，红罗亭下飘风发。四荒求女日复暮，忍使芳年坐消歇。何人传语寄春君，花气上天浮白云。
梅花四章 其四,清末民国初,曹家达,西洲鬓影鸦雏色，欲采寒花寄江北。伯劳飞时郎不归，高天海水空相忆。塞笛梅花归梦迟，知妾江南肠断时。
梅花绝句二首 其一,清末民国初,曹家达,岁尽山虚萎众芳，小桥流水漾寒光。酒人梦醒月西堕，倒落一枝春影长。
梅花绝句二首 其二,清末民国初,曹家达,雪后骚骚风满林，每缘香屑托微吟。遥知色相难为借，一缕清寒下碧岑。
梅花四首 其一,清末民国初,曹家达,云傍溪烟宿，霜衔山月低。林昏孤鹤梦，花发野禽啼。和靖得佳处，实斋怀旧题。春归留粉本，粉本亦凄迷。
梅花四首 其二,清末民国初,曹家达,路隘山深处，无人独赏音。绝殊姿媚态，常抱岁寒心。冰雪自太古，竹松非异岑。亦知移不得，健步一登临。
梅花四首 其三,清末民国初,曹家达,问讯江南客，新诗近几篇。湖山人去后，风雨鹤归年。林下觅高隐，人间有散仙。生香谁画得，萧飒起寒烟。
梅花四首 其四,清末民国初,曹家达,诗成标宋格，树老识唐年。野气随风远，清光带晓妍。灯烧春夜月，酒薄暮寒天。为忆罗浮梦，山中思悄然。
梅花二首 其一,清末民国初,曹家达,张镃玉照堂中品，化作曹公醋几瓶。正是江楼倚孤笛，白云啼鸟一时醒。
梅花二首 其二,清末民国初,曹家达,曾是江南二月时，落花如片雨如丝。相思又值春归后，闷对东风画折枝。
梅花杂题四首 其一,清末民国初,曹家达,断木溪桥临水村，袅烟和月向黄昏。独怜桃杏追陪晚，狼籍东风涴酒痕。
梅花杂题四首 其二,清末民国初,曹家达,大好湖山未肯违，缟衣薄暮见应稀。隔溪风竹摇虚影，惊起霜禽背月飞。
梅花杂题四首 其三,清末民国初,曹家达,自昔张镃善品梅，年年玉照画堂开。吾家亦有南湖在，领取寒香入酒杯。
梅花杂题四首 其四,清末民国初,曹家达,朝来春鸟唤提壶，春到南枝问有无。我爱孤山林处士，不辞风雪过西湖。
又四首 其一,清末民国初,曹家达,疏林倚寒沼，幽芳动岁杪。渡头风雪多，啼鸦弄清晓。
又四首 其二,清末民国初,曹家达,可人期不来，天寒日复暮。徙倚下庭阶，回风动芳树。
又四首 其三,清末民国初,曹家达,何处鹤声来，飞入寥天一。回飙动地起，江潭树萧瑟。
又四首 其四,清末民国初,曹家达,无限江南北，芳华胜迹留。即今人不见，明月满江楼。
梅花七首 其一 次朱元晦韵,清末民国初,曹家达,独负萧闲野水滨，高天漠漠糁珠尘。清歌忽动林间鸟，缟袂相逢梦里人。诗觅野桥真耐冷，酒寒山店不宜春。水云南下难为寄，塞上应怜物候新。
梅花七首 其二 次王荆公韵,清末民国初,曹家达,柳丝未及褪鸦黄，空谷佳人绝代妆。寒瘦诗怀合郊岛，浓薰文字亚班扬。矜才偶爽肝肠铁，细嚼应怜齿颊香。不负岁寒霜雪夜，年年曾此抱孤芳。
梅花七首 其三 次苏长公韵,清末民国初,曹家达,园林风色报春迟，江北江南腊尽时。湘水只应销艳骨，孤山重与觅寒姿。闲云如梦露垂脚，晓月无心冰透肌。却怪霜禽栖不稳，一声飞上最高枝。
梅花七首 其四 次林和靖韵,清末民国初,曹家达,无限清光带雨妍，东风吹送合江园。雪消地迥山容靓，霜劲天高野气昏。林际淡烟留写照，水边凉月与招魂。寸心长是争芳夜，手撚琼瑶酒一尊。
梅花七首 其五 次方秋崖韵,清末民国初,曹家达,荒村寂寞两三家，一水平分略彴斜。轻影摇风随径竹，生香和雨逗檐花。谁从南国求红豆，才是东皇下白麻。曾记蜀王留手植，更凭楼阁忆芳华。
梅花七首 其六 次范石滨韵,清末民国初,曹家达,百花头上冠华年，濯濯风姿照水妍。晴蕊鲜明迎晓日，霜林翳暧养春烟。芳心盈掬难为赠，傲骨从来不受怜。名画难求崇嗣本，未应嗤点及流传。
梅花七首 其七 次张宾齐韵,清末民国初,曹家达,绝代名姝聘玉尘，等闲天付与精神。洛滨绰约风惊佩，姑射清寒光照人。日气初晖九英本，风情偏占一枝春。剑南诗老疏狂甚，拟向花前托化身。
梅花绝句四首 其一,清末民国初,曹家达,翠羽宵阑语未休，漫将玉笛唤春愁。花前别有销魂处，风雪天涯独倚楼。
梅花绝句四首 其二,清末民国初,曹家达,淡烟漠漠晓霜漙，数尽归鸦怯暮寒。小院无人香自静，月明扶影上阑干。
梅花绝句四首 其三,清末民国初,曹家达,荒山何处觅春痕，酒力销时合断魂。曾是独寻佳胜处，小桥流水入孤村。
梅花绝句四首 其四,清末民国初,曹家达,故人消息今安在，迢递江南赠一枝。自有清愁言不得，晓云微月立多时。
梅花绝句四首 其一,清末民国初,曹家达,野气无尘秀可餐，瑶林风约湿云团。碧阑干外垂垂雪，日暮应怜翠袖寒。
梅花绝句四首 其二,清末民国初,曹家达,剪水冰花吹短篱，交横琼玉影参差。酒阑人散月初堕，一掬芳心寄阿谁。
梅花绝句四首 其三,清末民国初,曹家达,王家顿有亭前树，移向江南选佛场。应是梨桃非伴侣，不随春信入河阳。
梅花绝句四首 其四,清末民国初,曹家达,难得清愁付酒杯，残香漠漠下林隈。酸心莫向花前发，待看梢头结果来。
梅花儗张莲民二首 其一,清末民国初,曹家达,灯落元宵市，酒阑江上楼。好风扶霁月，飞上树梢头。气向闲中静，香从澹处求。何年寄江北，夜夜梦西洲。
梅花儗张莲民二首 其二,清末民国初,曹家达,韵逐孤云远，梦随流水长。霜天耿寒碧，月地半昏黄。霭霭浮春气，停停生夕芳。无言与相契，伫立久彷徨。
梅花为陈湘卿茂才题,清末民国初,曹家达,十亩方湖带薄曛，侬家旧业见清芬。湖田树傍阜东坨，先世芳邻合是君。
梅花杂题六首 其一,清末民国初,曹家达,酒人伴侣今何在，一去浮山相见稀。累日冰霜拦不住，晓窗晴色送将归。
梅花杂题六首 其二,清末民国初,曹家达,一天晴碧晕霜华，缀取生香入酒家。寄语玉人休便折，恐教惊起后栖鸦。
梅花杂题六首 其三,清末民国初,曹家达,芳华难觅旧时楼，花事频年纪胜游。啼鸟一声珠露晓，长烟斜押树梢头。
梅花杂题六首 其四,清末民国初,曹家达,澹澹晴云薄似罗，遥情脉脉托微波。江南春好且须住，姑射山头风雪多。
梅花杂题六首 其五,清末民国初,曹家达,冰作悬珠雪作团，瑶林蓓蕾不胜寒。独怜微月碧山夜，却抱芳心寄远难。
梅花杂题六首 其六,清末民国初,曹家达,年来春晚故开迟，踏碎苍苔不自知。正自含情未成诉，晓烟斜月立多时。
梅花四首 其一,清末民国初,曹家达,山路阴阴雪，春寒漠漠苔。十重香世界，万树旧楼台。驿使经年过，星桥昨夜开。试灯风不定，催破玉胚胎。
梅花四首 其二,清末民国初,曹家达,何处山林好，相逢眼便青。微云仙子下，啼鸟酒人醒。白纻新翻曲，红罗别有亭。小桥驴背上，独自采芳馨。
梅花四首 其三,清末民国初,曹家达,东水三江远，南云五岭长。生成耐寒性，遍作散花场。野水照疏影，虚亭生静香。相看不忍折，几度月昏黄。
梅花四首 其四,清末民国初,曹家达,皑皑雪盈树，骚骚风渡河。孤标拔地迥，春思入关多。小院霜禽下，寥天野鹤过。欲将花寄远，如隔夜云何。
梅花绝句端阳后五日作二首 其一,清末民国初,曹家达,早春烟景漫迟留，五月风光二月愁。正恐江城花落尽，笛声休上最高楼。
梅花绝句端阳后五日作二首 其二,清末民国初,曹家达,绿叶成阴胜赏空，冷香和梦谢雕栊。除非何氏山林见，折笋风前绽小红。
梅花四首 其一,清末民国初,曹家达,抱有孤高性，脱然遣众芳。严霜拂巉石，纤月堕寒塘。鹤梦新年警，乌啼春夜长。何人暮中酒，独立伫昏黄。
梅花四首 其二,清末民国初,曹家达,春色故无赖，将愁抱驿来。横吹塞上笛，惊破陇头梅。但见蛟螭卧，难为蜂蝶媒。夫君独不见，谁与尽馀杯。
梅花四首 其三,清末民国初,曹家达,积雪连云暗，浮山向暮青。江船一声笛，江郭雨冥冥。倒影垂荒涧，寒香过别汀。骑驴寻不得，浪说有仙灵。
梅花四首 其四,清末民国初,曹家达,向晚苦不适，苍茫自咏诗。经年风信动，昨夜月明知。皎皎清寒韵，离离霜霰姿。东风吹暮雀，啼上最高枝。
梅花绝句八首 其一,清末民国初,曹家达,试灯风里报春回，日涉园林半未开。翠羽不鸣春夜短，晓烟和露滴苍苔。
梅花绝句八首 其二,清末民国初,曹家达,旗亭日暮听啼鸦，一片清寒卖酒家。莫向浮山苦相忆，东风吹醒亚枝花。
梅花绝句八首 其三,清末民国初,曹家达,碎石山桥苦竹丛，娟娟小影月空濛。他时缟袂重相忆，豆蔻钗头袅娜风。
梅花绝句八首 其四,清末民国初,曹家达,荒涧千寻石路交，晚来时见鹤归巢。骑驴相觅不知处，山外白云悬树梢。
梅花绝句八首 其五,清末民国初,曹家达,何事寻真上翠微，朝元仙子见应稀。一声格磔月初落，野鸟惊寒相背飞。
梅花绝句八首 其六,清末民国初,曹家达,高树悬冰折取难，兰成春病苦衣单。隔溪风竹潇潇暝，不信佳人更耐寒。
梅花绝句八首 其七,清末民国初,曹家达,江北江南春思多，故人相赠奈愁何。衣冠隔代都消歇，怕向梅花岭下过。
梅花绝句八首 其八,清末民国初,曹家达,半幅南笺写折枝，春光如片复如丝。君家若问花生日，好记西窗暮雨时。
梅花,清末民国初,曹家达,春花和冷春夜长，空山无人霏冻香。风吹好月作悬镜，美人杂佩摇明光。荒涧寒多隔云水，对此欲折劳相望。他时日暮重延伫，巫阳下招花应语。
题画梅四首 其一,清末民国初,曹家达,山崖冻欲裂，啼鸟正幽绝。笔花寒不飞，中含太古雪。
题画梅四首 其二,清末民国初,曹家达,行踪不到处，石路生青苔。东风动南枝，微阴潭上来。
题画梅四首 其三,清末民国初,曹家达,山深日复暮，幽花才半树。不见咏花人，长烟约轻素。
谢生幼陶鼎镕临行属画梅并集玄晖语为四绝句 其一,清末民国初,曹家达,樛枝耸复低，逶迤带渌水。思君此何极，流溯终靡已。
谢生幼陶鼎镕临行属画梅并集玄晖语为四绝句 其二,清末民国初,曹家达,江陲得清赏，良辰竟何许。香风蕊上发，春心澹容与。
谢生幼陶鼎镕临行属画梅并集玄晖语为四绝句 其三,清末民国初,曹家达,生烟纷漠漠，坐视阶前湿。幽客滞江皋，夜夜空伫立。
谢生幼陶鼎镕临行属画梅并集玄晖语为四绝句 其四,清末民国初,曹家达,别后思今夕，尊酒若平生。春物正骀荡，婵娟空复情。
题梅三首 其一,清末民国初,曹家达,江驿迢迢路，山塘浅浅波。清歌托三弄，子野意如何。
题梅三首 其二,清末民国初,曹家达,数里入空谷，小桥支断木。幽香潭上来，微风弄寒竹。
题梅三首 其三,清末民国初,曹家达,骑驴苦寻觅，杳霭过荒溪。霁色见林表，春鸦时一啼。
梅花绝句,清末民国初,曹家达,一片清光照曲溪，美人形态半凄迷。剧怜雪后荒寒甚，薄暮归鸦不肯栖。
梅花四首次渔洋山人韵 其一,清末民国初,曹家达,风风雨雨易销魂，缟袂相逢下里门。花发寿阳留额晕，柳摇江渚锁眉痕。归鸦冒雪投荒涧，老鹤随云过别村。和靖近来萧瑟甚，西湖偕隐不须论。
梅花四首次渔洋山人韵 其二,清末民国初,曹家达,花前生气傲清霜，春月娟娟照曲塘。七里雾深虚揽镜，五铢衣薄不盈箱。独怜横笛归隋苑，可有珍珠慰蜀王。问道秦川新织锦，肯将花样列宫坊。
梅花四首次渔洋山人韵 其三,清末民国初,曹家达,疏林摇漾带垣衣，冰泮山塘节候非。夜静寒多归鸟寂，酒阑梦醒解人稀。三生真态劳相忆，一点酸心莫浪飞。欲写生香难下笔，年来粉本久相违。
梅花四首次渔洋山人韵 其四,清末民国初,曹家达,生成艳骨苦相怜，淡著铅华付夕烟。照水淩晨寒瑟瑟，烧灯芳夜意绵绵。何郎好咏还今日，庾信单衣忆往年。珍重阴成结酸子，莫教摽落大堤边。
题梅绝句四首 其一,清末民国初,曹家达,浮山缟袂乍相逢，冰雪因缘惬素衷。但得此心坚匪石，不随桃李嫁东风。
题梅绝句四首 其二,清末民国初,曹家达,每向春前领众芳，无言独笑对寒塘。可怜星月朦胧夜，倒影樽前如许长。
题梅绝句四首 其三,清末民国初,曹家达,琼姿娟洁净无苔，浪向江南遍地栽。难得写生花御史，霜前雪后一时开。
题梅绝句四首 其四,清末民国初,曹家达,风前小影惜苗条，掩抑芳心魂暗销。故国河山看不得，年年憔悴沈郎腰。
梅花,清末民国初,曹家达,风雨西洲路，何人赋忆梅。为留姑射影，多费魏王才。寒意入瑶瑟，微吟续玉台。伯劳飞日暮，延伫几相猜。
梅花,清末民国初,曹家达,晴雪四山白，新年驿马蹄。灯明上元夜，香泛小桥西。流水淡无影，野云寒更栖。师雄方被酒，愁听暮禽啼。
题罗两峰梅花小册十首 其一,清末民国初,曹家达,清丽风情寄玉台，江潭愁绝几回开。天寒日薄浑延伫，自有明珠照夜来。
题罗两峰梅花小册十首 其二,清末民国初,曹家达,气韵都从断处长，游丝屈铁漫评量。于今派别荒唐甚，毕竟冬心是瓣香。
题罗两峰梅花小册十首 其三,清末民国初,曹家达,珊珊微步怨来迟，淡扫蛾眉不入时。神韵都将闲处著，桐城文字济南诗。
题罗两峰梅花小册十首 其四,清末民国初,曹家达,影摇江渚静含晖，掩抑生香冻不飞。日暮东风更萧瑟，数声啼鸟酒人稀。
题罗两峰梅花小册十首 其五,清末民国初,曹家达,婹袅风情一缕牵，图成绿萼惜芳年。等闲解脱相思处，斜月寒塘生晓烟。
题罗两峰梅花小册十首 其六,清末民国初,曹家达,西泠春树晓离离，老鹤重来未有期。大好湖山看不足，片云和影落寒漪。
题罗两峰梅花小册十首 其七,清末民国初,曹家达,绿意红情托素笺，更凭淡处著煊妍。遥情属付双条脱，不信羊权易得仙。
题罗两峰梅花小册十首 其八,清末民国初,曹家达,凝脂薄晕带香醪，镜里傅红胜茜桃。点色分明和水墨，果然相马九方皋。
题罗两峰梅花小册十首 其九,清末民国初,曹家达,阴寒如刀夜镂冰，玄云抱月初生棱。长条不折野性崛，独鹤忽唳前山应。
题罗两峰梅花小册十首 其十,清末民国初,曹家达,霜气高寒淬剑锋，藐姑绰约见姿容。拙巢清赏无人会，二百年前罗两峰。
画梅,清末民国初,曹家达,瘦马踏残雪，荒鸦啄冻云。江楼吹玉笛，高调复谁闻。幽独羌无侣，高寒才见君。年年弄班管，所得是清芬。
梅花三首 其一,清末民国初,曹家达,晓云如絮傍南枝，荏苒芳心不自持。欲寄相思无驿使，满庭风露立多时。
梅花三首 其二,清末民国初,曹家达,老树槎枒不动风，暗香常在小楼东。含情欲问花消息，独鹤一声来远空。
梅花三首 其三,清末民国初,曹家达,细细零香漠漠苔，暝痕斜匝冻云隈。近来酒梦荒唐甚，疑是浮山缟袂来。
雪梅篇,清末民国初,曹家达,北风吹人不可仰，谽谺嘘吸发怪响。乱云深黑时既昏，山路雪花大如掌。何人吹笛夜登楼，高寒旷朗白漭瀁。此时疲驴冻且僵，安得寻梅寄清赏。夜深梦忆罗浮村，山家酒熟发瓮盎。锵然踏碎冻蛟脊，寒光耿耿照孤往。但见梅花冒雪开，玉尘倒泻百千丈。翠羽不鸣山气深，美人劝酒空遐想。青山犹是陈迹非，明朝此意问罔两。
梅花十首 其一,清末民国初,曹家达,山后山前雪未消，冒寒花发劲枝条。分明易代孤忠意，不媚时风独后凋。
梅花十首 其二,清末民国初,曹家达,冰雪之交迥绝尘，苗条姿态不胜春。两峰写入生花管，从此冬心有替人。
梅花十首 其三,清末民国初,曹家达,东风邓尉吹香雪，都向词人腕下飞。便拟花前留后语，春山扶影立斜晖。
梅花十首 其四,清末民国初,曹家达,山寺疏钟醒薄醺，林梢花雨正缤纷。数声啼鸟唤残月，一夜相思霏冻云。
梅花十首 其五,清末民国初,曹家达,南寻庾岭千年树，西上芳华百尺楼。但得耽吟如水部，人间何处不扬州。
梅花十首 其六,清末民国初,曹家达,杳渺江天垂夜云，圮墙残腊见清芬。绿苔深院无人处，酒力消时正忆君。
梅花十首 其七,清末民国初,曹家达,飒飒西风木叶乾，孤生根柢托巑岏。任他花气随阳转，自有芳心耐岁寒。
梅花十首 其八,清末民国初,曹家达,分占吴山岁暮青，乱鸦木末散零星。几行疏影清如沐，袅袅微波落洞庭。
梅花十首 其九,清末民国初,曹家达,历乱交横冒雪开，琼枝仿佛在瑶台。九疑仙子分明道，我到人间又一回。
梅花十首 其十,清末民国初,曹家达,北风随我出寒郊，落日衔山鸟傍巢。只恐夜来霏冻雨，湿云和梦堕林梢。
梅花四首 其一,清末民国初,曹家达,花意动林薄，先春谁赏音。探幽白日晚，不觉空山深。野水有清气，霜天入远心。一枝漫栖托，湖上下胎禽。
梅花四首 其二,清末民国初,曹家达,高格不可状，苦吟无奈何。红颜皎寒月，绿意剪春波。流韵雪千里，藏香云一窝。自将花寄远，夜夜梦关河。
梅花四首 其三,清末民国初,曹家达,数尽莓墙月，倒拖花影长。和神抵绛雪，清梦落玄霜。世外神仙眷，人间铁石肠。巡檐且忍俊，无奈是清狂。
梅花四首 其四,清末民国初,曹家达,野性自孤僻，当春懒入城。山槎出媚态，塞笛有寒声。气霁露先觉，香浮云欲行。酸咸皆至味，庸得及调羹。
梅花绝句二首 其一,清末民国初,曹家达,天与清寒冠众芳，冰魂月魄伫昏黄。春来塞上吹芦管，多少征人忆故乡。
梅花绝句二首 其二,清末民国初,曹家达,江路扁舟待早潮，垂垂花发总魂销。何郎去后无佳咏，东阁何人慰寂寥。
题梅花美人四首 其二,清末民国初,曹家达,东风罗幔捲斜曛，消瘦零香几度闻。一赋楼东朝市改，江妃清泪化春云。
题梅花美人四首 其三,清末民国初,曹家达,烟霏淡白最高枝，脉脉停停寄远思。别有风怀难下笔，寿阳宫禁晚妆时。
题梅花美人四首 其四,清末民国初,曹家达,仙人娟秀绝人寰，野水无心照影闲。却为词人苦相忆，冻云扶下九疑山。
梅花,清末民国初,曹家达,冻雀觉春动，鹍鸡连夜鸣。朔风当树发，寒月照花明。傲骨铅华洗，霁怀流水清。聊将一枝赠，无限故人情。
端阳日题梅,清末民国初,曹家达,昨收梅雨昼初长，泼墨无聊写冷香。回首东风成一例，江南今日已端阳。
题梅二首 其一,清末民国初,曹家达,花梢摇漾见丰姿，如此清寒亦自奇。常忆故园残雪夜，淡云微月看多时。
题梅二首 其二,清末民国初,曹家达,空涧周遭厉石斑，白云深处鸟间关。不知今夜师雄梦，醉落南荒第几山。
画梅,清末民国初,曹家达,悬车灭没红阑干，花气冥冥江水寒。横吹嘹亮更凄咽，随风飞上青冥端。青冥霜气鉴毛发，山月欲出大如磐。春灯花照美人来，流霞满注黄金杯。
为朱太忙画梅,清末民国初,曹家达,东风撩乱入南家，江岸春潮上浅沙。却记故乡元夜里，有人笑我拜梅花。
题梅四首 其一,清末民国初,曹家达,涓涓野水生，冷冷断冰消。荒山不见人，东风吹枝条。
题梅四首 其二,清末民国初,曹家达,星月耿寒夜，余情亦信芳。庭阴仙子下，新换苧萝裳。
题梅四首 其三,清末民国初,曹家达,终南有嘉卉，岁久琼枝蔚。庞然素雪交，中有清寒气。
题梅四首 其四,清末民国初,曹家达,江妃灿若霞，宋璟心如铁。刚健含婀娜，画意此两绝。
题梅二首 其一,清末民国初,曹家达,和羹心事帝王家，天宝由来重物华。自有文章作晖映，宫门朝日九英花。
题梅二首 其二,清末民国初,曹家达,雪后晴光半绕栏，一回瑟缩一回看。苔花未著弓鞋印，袅袅东风生晓寒。
红梅,清末民国初,曹家达,断崖空谷孕芳姿，别有情怀不入时。寒水横波照清艳，晓云微雪浣胭脂。偶缘绿酒摇春思，又对朱颜感鬓丝。坐冷苍苔人迹杳，日华初上最高枝。
题墨梅为许康侯豫作四首 其一,清末民国初,曹家达,野水静不流，孤云澹无既。独鹤夜飞来，远带高寒气。
题墨梅为许康侯豫作四首 其二,清末民国初,曹家达,山崖倒垂枝，天风漫吹折。贞操耐岁寒，常此心如铁。
题墨梅为许康侯豫作四首 其三,清末民国初,曹家达,皑皑月坠地，萧萧风满林。相思劳寄赠，寥落故人心。
题墨梅为许康侯豫作四首 其四,清末民国初,曹家达,何处东风早，江潭寂寞春。孤芳谁采撷，输与弄珠人。
程絮禅门雪诗宗西昆属写墨梅爰以昆体题之,清末民国初,曹家达,萼绿相逢只梦痕，萧萧坠影易黄昏。风凄缟袂香初定，霜晕凝脂玉不温。沧海泪珠才士胆，寄春心事美人魂。上元苦忆飘灯夜，细数闲愁深闭门。
如皋顾芾鼎家于八月十五日开红梅寄花朵于女，惠女自沪校得家书后有诗记其事，因属和之,清末民国初,曹家达,红罗亭外垂垂树，花发元宵迥不同。秋月便如春月好，天涯回忆试灯风。
芦墟许盥孚家于八月晦日开绿梅，附家书寄盥孚上海，盥孚有诗纪其事并和之,清末民国初,曹家达,月共天香落酒杯，小山丛桂一并开。九疑仙子真高贵，不借明光照影来。
既和二诗复成二绝 其一,清末民国初,曹家达,绿珠绛雪若为情，遥惜秋来太瘦生。却怪后先夜三五，南枝向暗北枝明。
既和二诗复成二绝 其二,清末民国初,曹家达,乡情无问江南北，各采芳馨驿使逢。道上西风秋八月，浪传花信下吴淞。
咏梅次高青邱韵五首 其一,清末民国初,曹家达,占尽人间冰雪交，淡烟林麓见含苞。绮情未忏芳时近，香梦难温好夜抛。数点晴云迷瘦影，一痕霜月繫危梢。隔溪寒水劳相望，疑是湘娥踏冻蛟。
咏梅次高青邱韵五首 其二,清末民国初,曹家达,未到春阳已断肠，江桥春酒醉吴娘。汉皋解后难为佩，韩掾偷来不是香。世外神人霜霰质，山家仙子苧萝裳。几回延伫尘心净，纵不冰壶亦自凉。
咏梅次高青邱韵五首 其三,清末民国初,曹家达,东风吹暖上垣衣，寂寞孤芳带露披。春水照神花独醒，晚山如睡树相思。画梁玄玉歌尘起，小筑红罗锦幔垂。一点酸心苦愁绝，我来幸托未开时。
咏梅次高青邱韵五首 其四,清末民国初,曹家达,点笔还应夺化工，墨华旁沈雪初融。江南驿使书千里，岭外羁臣酒一盅。古佛与参香戒定，水仙分占玉玲珑。湖亭放鹤归来晚，料峭山塘一线风。
咏梅次高青邱韵五首 其五,清末民国初,曹家达,量材当筑蕊珠宫，一气清寒接太空。羌笛催愁金锁甲，画屏研采石虚中。衙斋好咏推何逊，檀板新声寄小丛。正为折枝难寄远，寥天何处响孤鸿。
为章诚叔同门画梅,清末民国初,曹家达,燕侨斋里从游侣，四十年来两鬓华。为问当时茅舍外，可能留得几枝花。
和章诚叔谢画梅简即话别二首 其一,清末民国初,曹家达,泼墨晴窗画折枝，翛然不改岁寒姿。于今消歇和羹事，回溯频年有所思。
和章诚叔谢画梅简即话别二首 其二,清末民国初,曹家达,会向花前忆旧人，小梅初发不胜春。明朝挂席江潭去，旷隔乡园又几旬。
题梅绝句戏作伯未语二首 其一,清末民国初,曹家达,空山沥沥鸣春泉，三杯浊酒夜不眠。青苔覆地独鸟语，高林斜押轻素烟。
题梅绝句戏作伯未语二首 其二,清末民国初,曹家达,白云从风游上天，高林花发生春烟。夜寒山月落千丈，安得秦女携手仙。
为简敬画梅率题二绝 其一,清末民国初,曹家达,光明何处著纤埃，湖树湖烟落酒杯。好和晋陵游望咏，柳边风信渡江来。
为简敬画梅率题二绝 其二,清末民国初,曹家达,天迥霜高野气昏，放翁清兴与谁论。似闻断角残钟夜，一缕寒香悄闭门。
为陆文若画梅四首 其一,清末民国初,曹家达,耿耿清光眼底留，江潭延伫澹夷犹。数声风笛云横渚，一片禅心月在楼。霜霰凝脂出姑射，月参无恙是罗浮。此才准作和羹备，却抱酸心愿未酬。
为陆文若画梅四首 其二,清末民国初,曹家达,廓处寒多峻节持，山桥病马识君迟。上元灯火春常在，臣里容光梦岂知。肯伴晓云依北渚，几看暮雀上南枝。而今驿使疏慵甚，安得攀条寄所思。
为陆文若画梅四首 其三,清末民国初,曹家达,虚窗寒影夜萧萧，坐对银釭酒一瓢。才士新歌调绿绮，美人幽艳障红绡。霜华著蕊珠成泪，烟缕凝香玉有苗。占尽早春清淑气，纵无情思已魂销。
为陆文若画梅四首 其四,清末民国初,曹家达,君复还山山不孤，于今寥落剩荒涂。花中隐逸誇巢父，世外婵媛属女媭。除是照神开玉镜，可容濯魄向冰壶。会稽尚有唐家树，偃蹇如龙待补图。
题梅绝句四首 其一,清末民国初,曹家达,莫将消息问罗浮，蜀国芳华水上楼。曾忆东皇旧踪迹，淡云微月下南州。
题梅绝句四首 其二,清末民国初,曹家达,九英曾向上林看，晖映文章比似难。今日岭头春自好，南枝向暖北枝寒。
题梅绝句四首 其三,清末民国初,曹家达,永巷花开最胜时，每从静处见芳姿。君王去后楼东废，一斛珍珠待寄谁。
题梅绝句四首 其四,清末民国初,曹家达,孤立亭亭玉不瑕，月明沉照影横斜。生憎黄鹤楼中笛，吹瘦东风第一花。
拟古三首 其一,清末民国初,曹家达,广庭独翔步，飘风吹我裳。子之隔晨夜，引领空徬徨。徬徨日西匿，鸿雁天一方。春华岂不爱，幽兰离早霜。安得追古欢，履发上高堂。
拟古三首 其二,清末民国初,曹家达,郁郁园中葵，朝阳白露晞。与君一以别，但惊时节非。青苔夹长路，高林风叶稀。孟冬行肃令，万物閟光辉。思君复何益，泪下沾裳衣。
拟古三首 其三,清末民国初,曹家达,俄俄垣上蒿，濯濯园中林。人心岂草木，岁寒改此心。弃捐勿可知，短歌托哀吟。世故复何益，日暮怀知音。
秋兴八首 其一,清末民国初,曹家达,野雉无端出上林，宫庭日暮感萧森。万方挽粟输朝食，一片残旗偃夕阴。偷食安知天下计，筹边空负老臣心。将军惯见和亲事，收束刀环问稿砧。
秋兴八首 其二,清末民国初,曹家达,故国河山落照斜，三千里外念京华。山斋惊问人间世，战舰闲如海上槎。戍卒楼荒沉野角，羁臣道远泣悲笳。冯唐已老雄心在，肯向胡霜拂剑花。
秋兴八首 其三,清末民国初,曹家达,虫吟环堵月流晖，露重天高夜气微。四塞云山皆北向，一行霜雁尚南飞。朱云请剑功名壮，祖逖渡江心事违。诸将不曾谋报国，平原秋草马空肥。
秋兴八首 其四,清末民国初,曹家达,世事争如一局棋，长年木落不胜悲。北平靖汉遭奇数，缪丑和金负圣时。禦寇才思铠仗整，弭兵重见羽书驰。积忧已在百年后，被发伊川重有思。
秋兴八首 其五,清末民国初,曹家达,内家宫寝傍西山，晴雪冲融窕窈闲。互市偶蒙前代阙，请缨代叩汉时关。早寒绝域怜星使，落日沧江忆圣颜。闻道今皇需汲黯，何年亲自检朝班。
秋兴八首 其六,清末民国初,曹家达,清笳凄咽暮江头，指望边庭泣素秋。师慧过朝馀积愤，灵均去国迸牢愁。斜风乱折依依柳，漂浪空摇泛泛鸥。论著徙戎何处达，中原曾是帝王州。
秋兴八首 其七,清末民国初,曹家达,回疆青海奠神功，万国衣冠拜宅中。乌弋不庭筹北伐，黄支受吏验东风。射雕虏遁蛮云黑，牧马人稀塞草红。忍听遗民谈盛事，外攘颇牧内文翁。
秋兴八首 其八,清末民国初,曹家达,夜江倾峡势逶迤，江月年年浸下陂。市上胡柯通大夏，航头鸟卵识条枝。少卿甘下穹庐拜，浪子焉知汴鼎移。我忆西归林少穆，枉同鹏举大名垂。
和王阮亭先生秋柳韵四首 其一,清末民国初,曹家达,不关情处易销魂，流乱轻缘白板门。归燕坐馀秋树影，乱鸦啼尽暮潮痕。几看薄雨绵新恨，又送斜阳过别村。若问隋家歌舞地，断垣衰草不须论。
和王阮亭先生秋柳韵四首 其二,清末民国初,曹家达,瘦尽春云不耐霜，一声孤笛渡横塘。清歌往日思金缕，短梦和烟黯玉箱。取次小蛮伤老大，何年张绪忆君王。荒园憔悴无人问，文杏徒嗟碎锦坊。
和王阮亭先生秋柳韵四首 其三,清末民国初,曹家达,碎点秋光欲上衣，风流王谢旧人非。白门摇落诗难和，隋苑荒凉梦亦稀。未老黄骢嘶北道，不回青雀枉西飞。江船晴影今何似，落日残螀心绪违。
和王阮亭先生秋柳韵四首 其四,清末民国初,曹家达,莫愁子夜旧相怜，踠地垂垂玉化烟。羌笛不曾催夜怨，画楼无恙糁春绵。攀条灞岸思千里，洒涕琅琊近十年。叵耐丹阳刘尹树，西风飘落客愁边。
采莲词四首 其一,清末民国初,曹家达,两桨桥头心事违，门前乌桕伯劳飞。西洲风月无人管，暮雨催归金缕衣。
采莲词四首 其二,清末民国初,曹家达,南塘秋色照人颜，香重和烟压鬓鬟。作意低头弄莲子，好将心苦寄人间。
采莲词四首 其三,清末民国初,曹家达,生小湖滨不解颦，淩波罗袜暗生尘。花深却被旁人妒，荡入湖心不见人。
采莲词四首 其四,清末民国初,曹家达,兜搭沿堤不自由，肯将杜若采芳洲。去时频作回眸盼，贪看鸳鸯浴渡头。
游春,清末民国初,曹家达,车尘藉芳草，衫袖乱飞花。落下吟诗里，临邛卖酒家。暗雨长新笋，春潮没浅沙。林烟半城郭，山秀生谽谺。日暮美人醉，酡颜发朝霞。
七夕,清末民国初,曹家达,残星耿耿转银河，云净天街小雨过。只恐月斜风露重，昆明池上夜寒多。
烟柳,清末民国初,曹家达,万缕千条绾别情，旧愁新怨不分明。登楼隔断离人眼，短送天涯路一程。
月夜,清末民国初,曹家达,寒色上帘钩，空明月在楼。林亭迥遥夜，星汉动高秋。雁过烟郊阔，虫荒露草愁。凄凉不胜意，锦幕未曾收。
九月十七日晚眺,清末民国初,曹家达,日下群壑暝，一峰淡著烟。夕风扫高木，霁霞澄暮天。黄菊瘦犹发，丹枫寒欲燃。静观见真意，倦鸟几回旋。
秋日偶成,清末民国初,曹家达,登山临水送天涯，无限秋光转物华。江渚断云衔落照，野桥疏柳点晴鸦。四愁落寞难为赠，九辩风流别有家。拟向天孙乞拳石，年年海上俟浮槎。
送春日画海棠因题四绝亦古人感时物之意也四首 其一,清末民国初,曹家达,春寒恻恻独成眠，一片春愁化晓烟。莫怪潘郎憔悴甚，赵家残梦已当年。
送春日画海棠因题四绝亦古人感时物之意也四首 其二,清末民国初,曹家达,重帘深锁罢春游，输与东风肯自由。燕子不归花落尽，枉教烟雨湿春愁。
送春日画海棠因题四绝亦古人感时物之意也四首 其三,清末民国初,曹家达,人间天上两悠悠，无计留春且自休。曾记花时烧烛夜，小阑干外月如钩。
送春日画海棠因题四绝亦古人感时物之意也四首 其四,清末民国初,曹家达,淡烟袅袅界重檐，催取融红入镜奁。只恐夜深春睡足，东风消瘦月当帘。
白菊二首 其一,清末民国初,曹家达,荏苒光阴繫夕晖，每从秋后见芳菲。于今陶令无消息，犹著西风白苎衣。
白菊二首 其二,清末民国初,曹家达,勉持傲骨补蹉跎，曾向南阳井上过。木叶脱时惊岁晚，一天霜月夜寒多。
花落二首 其一,清末民国初,曹家达,重门深锁几斜晖，崔护重来意绪违。输与踏花双燕子，衔泥犹带好春归。
花落二首 其二,清末民国初,曹家达,桃根桃叶两茫然，大令风情忆往年。空有愁烟如草长，一春风雨渡江船。
题韡卿散花仙子图二首 其一,清末民国初,曹家达,别来瘦损旧腰肢，种就愁苗两不知。书到临安春尚早，花开陌上已多时。
题韡卿散花仙子图二首 其二,清末民国初,曹家达,结习难逢解脱时，因缘生处便支离。不知分付东风后，先到江南第几枝。
秋山晚景,清末民国初,曹家达,秋尽空山万态稀，鸟声潭影两忘机。采樵人语斜阳过，数点西风木叶飞。
题画七首 其一 蜡梅,清末民国初,曹家达,晓窗银烛锁清寒，豆蔻梢头露未乾。只恐玉钗春恨袅，天涯人远寄愁难。
题画七首 其二 桃花双钩竹,清末民国初,曹家达,曲尘遥带暮江晴，百代风流睇古情。泪尽苍梧息妫嫁，潇湘清浊两分明。
题画七首 其三 桃柳,清末民国初,曹家达,东风无力袅晴丝，绾住天台第几枝。省识春归无觅处，晓烟斜月立多时。
题画七首 其四 酴醾,清末民国初,曹家达,年来春事是耶非，深锁闲门燕子飞。芳草满庭人不见，晚风吹损苎萝衣。
题画七首 其五 蔷薇,清末民国初,曹家达,东君已订隔年期，野水迢迢送别离。孤负春归好颜色，秋千架外雨如丝。
题画七首 其六 佛手,清末民国初,曹家达,天龙一指悟禅机，香锁旃檀静夕晖。敢是灵山迦叶老，拈花微笑解人稀。
题画七首 其七 雪里蕉,清末民国初,曹家达,人闲岁事小沧桑，通悟何年梦鹿隍。传语维摩老居士，不教人世有炎凉。
白荷为郡城谢纯甫作恩灏二首 其一,清末民国初,曹家达,采芳兰泽最思君，乌桕空劳繫夕曛。打桨人归风色晚，野桥秋水荡湖云。
白荷为郡城谢纯甫作恩灏二首 其二,清末民国初,曹家达,漂鍊铅华水一泓，浣纱溪上结遥情。夜深风露无人觉，不惜罗衣待月明。
观王石谷倪云林山水拟题各系二绝 其一,清末民国初,曹家达,凉云带澄浦，江岸半烟树。落叶下扁舟，稳载秋风住。
观王石谷倪云林山水拟题各系二绝 其二,清末民国初,曹家达,崭石赭其腹，峻坂童其巅。恐是采樵人，斫破秋林烟。
观王石谷倪云林山水拟题各系二绝 其三,清末民国初,曹家达,秋光入林薄，野桥秋水生。不见买山人，山与斜阳平。
观王石谷倪云林山水拟题各系二绝 其四,清末民国初,曹家达,归鸦没西岭，群壑暧清景。何处牛羊下，疏树淡无影。
题月明林下图四首 其一,清末民国初,曹家达,神人姑射岁寒姿，占尽风光水一池。一捻闲愁收不住，和烟托在最高枝。
题月明林下图四首 其二,清末民国初,曹家达,酒力消时倦未胜，玉箫斜倚冷于冰。不知今夜师雄醉，梦到罗浮第几层。
题月明林下图四首 其三,清末民国初,曹家达,天寒日暮强支颐，人影花魂两护持。遥夜只应同耐冷，满身霜露月明时。
题月明林下图四首 其四,清末民国初,曹家达,烧灯残夜影凄迷，寒尽空山翠羽啼。难得野云如水静，稳扶清梦过寒溪。
早春杂诗二首 其一,清末民国初,曹家达,一带清溪暗长潮，片云头上雨萧萧。草头才见春归路，攀附东风上柳条。
早春杂诗二首 其二,清末民国初,曹家达,荏苒东君欲到难，春光强作隔年看。闲庭深锁苔痕渍，零落梅花生暮寒。
清明上冢途中杂兴四首 其一,清末民国初,曹家达,云拥江村绕郭斜，棠梨初映小桃花。昨朝麦饭今宵雨，春在人间第几家。
清明上冢途中杂兴四首 其二,清末民国初,曹家达,暗雨连绵长绿苔，冻塍宿麦动根荄。游人却怨东风恶，碎打春愁扑面来。
清明上冢途中杂兴四首 其三,清末民国初,曹家达,野竹编篱好护持，花如人面柳如丝。故山云物须珍重，留待明年上冢时。
清明上冢途中杂兴四首 其四,清末民国初,曹家达,芳草沿堤宿雾溥，踏青归去意阑干。数声啼鸟闲花落，残照西风急暮寒。
送春二首 其一,清末民国初,曹家达,南园绿草掩芳菲，荏苒风光意绪违。春酒饯馀成晼晚，晓钟催罢恨熹微。梨桃院落游蜂息，杨柳池台乳燕飞。开到将离花事尽，夕阳零乱坠红稀。
送春二首 其二,清末民国初,曹家达,年来此日倍思君，芳树含情细草薰。别馆樱厨刚荐食，结亭兰里罢湔裙。三杯浊酒过长夜，百丈游丝繫夕曛。等是天台人去后，桃花流水一溪云。
梦中得,清末民国初,曹家达,晨登泰山巅，下俯青州道。对此殊茫茫，立行苦不早。时荣非所慕，出山为小草。金石有时燬，岂能称寿考。大年古夷齐，不数长乐老。
秋兰为吴伟卿题四首 其一,清末民国初,曹家达,三闾去后无消息，迢递江南感旧情。吹罢参差湘月白，背人幽怨不分明。
秋兰为吴伟卿题四首 其二,清末民国初,曹家达,何年屈宋降衙官，芳到无言契赏难。寂寞秋塘照空影，袅烟垂露不胜寒。
秋兰为吴伟卿题四首 其三,清末民国初,曹家达,谁将妙手压风骚，一片闲情托素毫。薄饮不愁秋易尽，西风吹梦下芜皋。
秋兰为吴伟卿题四首 其四,清末民国初,曹家达,山入都梁生面开，静无人迹长莓苔。披榛留待真王赏，且看群芳俯首来。
和郑生璞存挽李鉴堂先生绝句,清末民国初,曹家达,金鼓南来气尚生，愿凭热血捍危城。可怜宋玉悲秋后，谁向湘潭吊屈平。
有怀雄伯即次其和赵韵臣韵,清末民国初,曹家达,秋心动瑶瑟，江上早寒多。昨见只如此，相思今若何。高天虚雁足，远道唱骊歌。无限怀人意，凉云带晓河。
题陈笙镛先哲协篪先生刲臂疗亲图,清末民国初,曹家达,慈乌哑哑勤哺儿，儿长母老穷巫医，断肉续骨摧肝脾。儿剜臂，母心痛，海水欲滥天为冻。愿乞千年万年寿，莱衣粲粲娱觞豆。从来天性厚古愚，见有生我无诗书，一挥霜刃断尺肤。断儿肤，延亲寿，颍川孝子年冲幼。孝子呼天天脉脉，娲皇下遗补天石。
秋山晚景为姚康锡作,清末民国初,曹家达,偶因疏树结团焦，摇落西风强半凋。望远乍添山漠漠，听琴惟有石嶕嶕。秋随落雁过溪水，人送斜阳下板桥。画里无心留太古，凭轩何日咏唐尧。
暮山寒雨,清末民国初,曹家达,孤村带层阜，野水生黏苔。老渔寒不归，秋阴潭上来。
读元张思廉玉笥集乐府,清末民国初,曹家达,张生运笔大如椽，矫如剑侠轻飞仙。僵熊奇鬼毕万态，一掷化龙飞上天。天高夜云碍出没，奇气欲发苦勃窣。狂龙怒吼不可忍，猛裂江云照秋月。秋月高高上界浮，罡风颢气俱清遒。阳乌下追夸父命，不周倒植共工头。玉笥集，难为派，黄河倒走天为隘。五百年来无此君，空山夜夜出光怪。
吴苇青和吴絅斋艳词因次其韵作二绝句 其一,清末民国初,曹家达,缓缓馀春陌上留，桃花未落柳丝柔。如何烟雨送将去，杜宇声声起暮愁。
吴苇青和吴絅斋艳词因次其韵作二绝句 其二,清末民国初,曹家达,小蹙吴山双黛蛾，天涯人远隔长河。年来湖水随春涨，量尽春愁不算多。
章黻云山水画扇,清末民国初,曹家达,秋云淡无际，江上已凉天。高树碧垂幄，乱山青入船。光阴仍此日，萧槭入残年。向晚西风急，孤村沉暮烟。
偶题二首 其一,清末民国初,曹家达,苎萝芳草浣溪纱，一片闲云锁若耶。秋水盈盈双棹去，野风吹损白莲花。
偶题二首 其二,清末民国初,曹家达,遥山黛色落寒郊，细数归云影暗捎。却是和神传不得，晓风吹月上梅梢。
夏生荫堂自塞外归省月终将有丰润之行作赠言四章 其一,清末民国初,曹家达,鹍鹏怒翮展天涯，亲见胡霜落剑花。下洛宵凉念砧杵，长城春度莽风沙。乡情寥廓三秋艾，世路浮沉八月槎。应是温泉遗胜迹，桥山吟望手频叉。
夏生荫堂自塞外归省月终将有丰润之行作赠言四章 其二,清末民国初,曹家达,南望乡关路几千，荒城日暮警烽烟。内家宫寝贤王邸，辽海戈矛异域船。月殿传闻驰甲马，露台无恙泣铜仙。收京苦忆西安将，惆怅风尘事隔年。
夏生荫堂自塞外归省月终将有丰润之行作赠言四章 其三,清末民国初,曹家达,三千里外滞音书，蓦地相逢九月初。尘迹叨陪徐稚榻，旧文全替子云居。险摹关隘风惊牖，闲话沧桑月在庐。前路知音曾不远，未应弹铗唱无鱼。
夏生荫堂自塞外归省月终将有丰润之行作赠言四章 其四,清末民国初,曹家达,海天苍莽倚长风，北接燕山气似虹。帆影远衔秋树碧，柁楼沉照晚霞红。旧从梓里培芳草，莫笑兰台类转蓬。衣绣还乡劳指望，岂宜幕府滞英雄。
陈少蘅自南菁告假旋里诗以送之二首 其一,清末民国初,曹家达,秋风起河梁，野烟寒欲霏。送君出城郭，临流淡忘归。伫立倏已暝，仰看鸿雁飞。星汉耿夜碧，参辰判夕晖。素怀自可亮，不恤知音稀。使心如明月，随照归人衣。
陈少蘅自南菁告假旋里诗以送之二首 其二,清末民国初,曹家达,贫交羞赠行，一掬衣衫尘。将归劝拂拭，厚意犹相亲。拂拭岂无厌，当我怀故人。寒云蔽秋树，欲涉河无津。青山江上屏，肠中千辐轮。
题吴絅斋黯然吟草四首 其一,清末民国初,曹家达,碎擘春云黯暮愁，酒家难作踏青游。江潮日日征帆远，一夜离魂化石尤。
题吴絅斋黯然吟草四首 其二,清末民国初,曹家达,伯劳东去燕西飞，君到燕山百事违。错怪天涯芳草色，误人春暮不思归。
题吴絅斋黯然吟草四首 其三,清末民国初,曹家达,涉江何处采芳馨，残梦如烟悔独醒。偏是双槐后庭树，春来还向旧人青。
题吴絅斋黯然吟草四首 其四,清末民国初,曹家达,直指湘云路几程，酒怀离绪不分明。东风吹雨王孙绿，刬尽愁苗今又生。
宝剑篇和赵韵臣,清末民国初,曹家达,六合幻我如锤炉，觥觥芒角天为徒。纵横万里不得意，酒杯在手空嗟吁。功名未立老且至，枉负宝剑随饥驱。昏灯夜雨出匣啸，似有神鬼嗔泥涂。男儿贵在得死所，失此奇崛非丈夫。噫嘻乎，生不用巢父之巢壶公壶，愿跨辽海摧强胡。纵教杀贼誓不返，归来马革千金躯。不然抱奇不用朽铁似，坐令白发侵头颅。而况佞臣之头颈斫不得，天柱崩折谁匡扶。对此茫茫百端集，酒枉在乎空嗟吁。
寒江晚眺,清末民国初,曹家达,下杵暮江孤，苍茫混海隅。荒城清野烧，高鸟乱浮图。画意寒逾回，诗肠晚渐枯。遥怜远山曲，霜露满平芜。
酒闲赠韵臣,清末民国初,曹家达,倚楼才士压风骚，无数吟朋口是褒。狂态几摧燕市筑，大声十载广陵涛。消寒逸兴开诗垒，列阵雄风让酒豪。一喝倒行江上月，满天晴碧落寒皋。
赠储影壶二首 其一,清末民国初,曹家达,久聚不相顾，濒行忽忆君。如何今夜月，还照出山云。抗手三千界，豪情十万军。未应诬素抱，咫尺感离群。
赠储影壶二首 其二,清末民国初,曹家达,交谊论先世，文章冠上台。謏闻惭我辈，遗业渐蒿莱。投笔警残局，筹边爇冷灰。中原殊未定，指望出群材。
赠梅今裴,清末民国初,曹家达,亦知澹如水，冲素亮遐心。春共和神写，秋随静气深。大山包众植，乔木有遗音。挥手一为别，同苔各异岑。
代人题照二首 其一,清末民国初,曹家达,白云滉漾如天河，谁欤抱拙居卷阿。新月窥人碧山夜，松风袅袅吹女萝。
代人题照二首 其二,清末民国初,曹家达,脱巾独立意飘忽，清泉照神石励骨。静气不作尘寰春，闲与都梁共明月。
北郭晚眺呈丁叔衡师立钧二首 其一,清末民国初,曹家达,负郭时登眺，江崖欲暮天。片云偎野渚，瘦马立寒烟。机阱人闲世，星霜说剑篇。梅花无限好，催我入新年。
北郭晚眺呈丁叔衡师立钧二首 其二,清末民国初,曹家达,独鸟鸣残竹，层阴荡远林。云山前代色，霜树古时心。野水寒逾净，疏烟晚更沈。苍茫寥廓外，何处托遗音。
挽李忠节公秉衡,清末民国初,曹家达,孽氛未尽夷氛来，翠华西幸重城开。人言日远长安近，黑风吹倒黄金台。孽夷两窜金台下，城狐凭城社鼠社。天昏地坼庙鬼哭，幽燕已碎长平瓦。何人淅米炊剑头，南邦大帅甘事雠。保全群慝敦密约，败常不顾江神羞。夜猎将军负奇节，睚眦北望燕云裂。满腔热血百沸煎，江海东流助呜咽。南来乞借勤王师，吞雠未卜神先驰。男儿当为国难死，坐视安用孤臣为。岂料南军夙羸瘵，敌锋未试神先败。晨星夏暑不告惄，惜哉枉为南人卖。噫吁嘻，生不恋列屋粉黛千黄金，愿得刚气摧群阴。南山木石用不得，秋风大海悲冤禽。臣功未就罪当先，皇天后土鉴此心。
挽世叔文忠公崇绮,清末民国初,曹家达,天地正气扶人纲，振载河岳成元黄。金流火燥不能铄，谁欤见者文天祥。皇路清夷四隩奠，笔抵日月森光芒。不幸生为国难死，泰山北斗相低昂。文忠养此称浩然，大伦系命身家忘。辟邪距诐法邹峄，攘夷秉笔师春王。庚子秋边大入寇，宫车暮出殊仓皇。守官无人念奔问，中兴遗老今颓唐。手无寸铁志不辱，遂以一死羞封疆。磅礴丹青照万古，根据道义光旂常。忝颜乃有长乐老，杀士媚敌真无良。我欲酬君君弗辞，幡然被发下帝旁。
遣怀,清末民国初,曹家达,幽意忽不惬，时衰无奈何。乾坤古尘积，沧海早寒多。江统徙戎论，文山正气歌。只今无壮士，谁与挽天河。
女弟章兰修哀辞三首 其一,清末民国初,曹家达,天地一何隘，君生胡不辰。朝设两楹奠，夕与泥土亲。茫茫大暮中，千载永弗晨。昔为掌中珠，今为泉下尘。安能复归来，招具空备陈。送君出南郭，伫立徒伤神。
女弟章兰修哀辞三首 其二,清末民国初,曹家达,残暑不受谢，白日变朝卉。三剂促人算，君行鲜弟昆。视我如同气，坐视不一援。忧伤莫能慰，良医真可畏。
女弟章兰修哀辞三首 其三,清末民国初,曹家达,薤露发哀吹，旷野多悲风。生存亲戚意，焉能达殡宫。形骸本虚器，况乃争鸡虫。遥山带长薄，槁木犹飞蓬。高坟何嶕嶕，骨肉将为融。安得刘伶锸，先时为发蒙。
春草,清末民国初,曹家达,年来凄断踏青游，薄采芳馨过陌头。别浦人归初解缆，小园花落强登楼。王孙已逐斜阳老，凤子还添暮雨愁。遍绕天涯看不得，横桥春树水东流。
题暮江秋色图,清末民国初,曹家达,水天晕碧暮潮凉，絮絮葭芦未著霜。一缕秋风吹不定，野烟和月堕寒塘。
芍药二首 其一,清末民国初,曹家达,晓烟和露月空濛，染尽燕支一剪红。春到将离更回首，小阑昨夜又东风。
芍药二首 其二,清末民国初,曹家达,闲寻花市写幽怀，婪尾风光强半乖。芳树成荫蝴蝶下，夕阳微雨过苔阶。
白荷二首 其一,清末民国初,曹家达,曾是昌黎巨眼观，花开十丈绕烟峦。人来窈窕冲融里，太华峰高玉井寒。
白荷二首 其二,清末民国初,曹家达,花如解语淬横波，赢得君王叹赏过。太液池头人去久，秋来依旧月明多。
扁豆二首 其一,清末民国初,曹家达,闽中方物说扊扅，龙爪登盘最胜时。解道虚亭著寒色，好凭风露浣蛾眉。
扁豆二首 其二,清末民国初,曹家达,曾是刘熙著释名，墙阴嘉植见藤生。独怜篱落秋荒后，袅袅风花月自明。
六月十三日大雨,清末民国初,曹家达,日转桐阴枕午亭，忽闻楼外走风霆。山云倒卷木枝亚，海雨横飞水气腥。蓦地奔腾错昏晓，拍天号怒混沧溟。无端又捧斜阳出，帘额芭蕉晚更青。
大雨行,清末民国初,曹家达,壬寅六月丙午日，黑风倒捲天河溢。天神欲下群鸟翔，东海波涛猝僵立。指顾苍莽烟尘翻，抉荡万怪迷乾坤。丰隆下劈蛰龙起，飞廉怒挟群山奔。人人对此神色变，都道年来不曾见。高原下隰咄嗟遍，惧有洪流漂九县。方今江海群狐嗥，铜轮万里追风涛。陆沉在厄谁能逃，上方劫后荒无毛。可能粒食需江皋，忧国无聊复静坐。坐觉清凉满怀袖，莫说江南天更漏。应是仁恩及旱苗，帝怀廑我生民瘦。不然内地奸民多，嗷嗷鸿雁纷关河。谁与枵腹定干戈，及今倖际太平岁，瘠壤膏沃腾秧歌。愿挽天河洗铁甲，筹边三策无蹉跎，李唐刘贶今谁何。
暑夜感怀二首 其一,清末民国初,曹家达,溽暑窘残夜，揽衣见明星。圆荷托静气，微凉生广庭。徘徊涉故怀，急景难暂停。宵露堕膏沐，白鸟趋晦冥。欲采芙蓉花，迢迢荐芳馨。
暑夜感怀二首 其二,清末民国初,曹家达,春晖蔼青淑，嘉德难具陈。空谷发兰芽，恶露殊荆榛。一朝失所天，溉养需路人。焉知寄生草，懵然胡与秦。同根本相耀，谁能判参辰。
记梦,清末民国初,曹家达,闲情偶共碧山远，秋意每随溪水长。小草马蹄六七里，东风吹雨下横塘。
先业师陈翔翰先生以庚子十二月朔日讳于今三年矣。秋夜沈沈，怆然旧意，百端交集，作感旧三章 其一,清末民国初,曹家达,樗材法檃栝，拳曲无旧痕。百川学大海，巨细同一源。浮交昔已薄，所负在师门。师门忽代谢，三载殊凉温。闲庭闭白日，重级生軿轩。素怀远莫致，怆恍思旧言。
先业师陈翔翰先生以庚子十二月朔日讳于今三年矣。秋夜沈沈，怆然旧意，百端交集，作感旧三章 其二,清末民国初,曹家达,高楼春日晖，结茝揽庭树。回廊带曲室，一一旧趋步。古欢十二载，针砭起沈痼。隆冬素雪飞，桑榆冻已暮。回风动地来，人事变新故。安得三神山，借作长年驻。
先业师陈翔翰先生以庚子十二月朔日讳于今三年矣。秋夜沈沈，怆然旧意，百端交集，作感旧三章 其三,清末民国初,曹家达,白露下庭草，寒蝉休树林。独弦发哀歌，中夜调素琴。高言媲教德，观海难为深。忧怀觏群小，呐呐如不任。世无赵文子，焉知随会心。帝乡日以远，言笑不可寻。愿托晨风翮，遐寄冲霄音。
闲中,清末民国初,曹家达,闲看斜阳度寄寮，每缘诗句写幽寥。游丝绊缕轻捎蝶，细草如绒稳卧猫。秋气静时风片片，晚凉深处木萧萧。小山丛桂经年发，肯赴淮南隐士招。
秋试和海州席静庵素琨并示丁向卿 其一,清末民国初,曹家达,百丈楼船跋浪来，十年亲见桂花开。女娲不补人间缺，留待儒生济世才。
秋试和海州席静庵素琨并示丁向卿 其二,清末民国初,曹家达,天涯此去若比邻，异室芝兰共一春。转憾来时相见晚，西风吹冷酒边人。
白门寓中和六安徐某,清末民国初,曹家达,江南江北路迢迢，壮气如云郁未销。横舍连鸡多士集，秋风归雁素书遥。指看白浪吞三楚，无限青山送六朝。自是结璘依桂树，惯兜欢喜上眉梢。
自白门乘轮舶偕三弟家泰泛江东归,清末民国初,曹家达,江水东流灏气奔，柁楼斜逐树昏昏。此行孤负青山色，秋雨秋风下白门。
感旧四章 其一 丁叔衡师,清末民国初,曹家达,淄渑不能辨，动与俗流乱。胶漆不能固，适为泥水判。念我丹徒师，高言瑟玉璨。古道照人颜，进我广陵散。群阴巧相搆，中道忽冰炭。盈盈一江水，北流无畔岸。相去不盈咫，风飙路中断。疚怀永不赎，睇古发长叹。
感旧四章 其二 吴絅斋曾徯,清末民国初,曹家达,古欢已三世，里居声相闻。清门钟瑞玉，令德荐遐芬。高才发华藻，抗心稽典坟。宾兴甲午岁，鸷鸟涣其群。湘乡得椽笔，治丝除其棼。胡为飓风发，吹灭江东云。每怀芳杜若，不堪持赠君。
感旧四章 其三 刘庭范国模,清末民国初,曹家达,才士多怫郁，陆机发高论。山水还自寇，蒙庄观道存。昔我同盟友，壮志天池鲲。臭味共都梁，啜胔六籍根。玉楼夜相召，帝天何太昏。幡然思首邱，江潮为声吞。朝露既溘至，握手终无言。
感旧四章 其四 李梦花青藻,清末民国初,曹家达,结怀在太虚，高天迥寒碧。念君力疾书，纨素未尘迹。相阔不三月，陵谷倏已易。一朝庭下花，化作高邱柏。时荣类刍狗，促促何所迫。
和丁向卿同年感怀二首 其一,清末民国初,曹家达,淘沙东去万军声，孤剑横磨照胆明。论将冯唐悲老大，渡江祖逖感垂成。中朝抗疏需酬志，寰海交游浪得名。常此儒生忧社稷，何年亲见泰阶平。
和丁向卿同年感怀二首 其二,清末民国初,曹家达,莽莽虫沙动易讹，中年志节未消磨。东垣浪子羞邦彦，北道元戎半薛婆。盾鼻功名思草檄，矛头心事仗雕戈。秋来每倦登临眼，落日河山感慨多。
和向卿赠言,清末民国初,曹家达,懒向江湖作浪人，眼前花鸟易为亲。东山老鹳知晴雨，西海浮鸥孰主宾。止水不流方避浊，夜光投暗叹无因。外攘未遂平生志，日暮乡关一怆神。
舟行,清末民国初,曹家达,灯昏月黑川途悬，遥传犬吠稀人烟。眼花倒走岸旁树，欲落不落星在天。人生进取勿可恃，苍蝇附骥亦千里。云何浮沉付刳木，不鉴止水鉴流水。水能载舟水覆舟，见危于盛明于忧。载舟覆舟一间耳，不如徒踪淩沧洲。鱼龙夜啸海童泣，环瀛如盎天如笠。黑风捲日天外来，百幅洪涛猝僵立。吁嗟神禹椎鸿蒙，决荡万变天无功。横江击楫崖山舰，涉川忠信谁与同。
先业师陈翔翰先生挽歌,清末民国初,曹家达,怆恍出南郭，清溪赴长道。归鸦带寒云，朔风吹短草。年命如朝露，几人称寿考。行行不顾返，遗蜕路旁倒。妖梦践夙昔，长镵坎富媪。不见安期生，青山笑人老。
岁暮有苏台之行舟次写怀,清末民国初,曹家达,天涯岁暮一身轻，萍水相逢便有情。到处贾胡讥汉使，何年燕市觅荆卿。霜霏蓬背寒鸦色，冰带河流碎玉声。世路苍茫浑未识，几人捷径误生平。
过锡山谒李紫璈师,清末民国初,曹家达,十八滩头路几千，江皋忆别已三年。于今重向师门过，亲试吴山第二泉。
苏台杂诗四首 其一,清末民国初,曹家达,山寺钟沉年复年，断桥残石枕寒烟。晚潮径送行舟过，不遣江枫照夜眠。
苏台杂诗四首 其二,清末民国初,曹家达,塔寺盘门冻草荒，野乌跕跕出围墙。行人若问前朝事，剩有丰碑倚夕阳。
苏台杂诗四首 其三,清末民国初,曹家达,十里山塘野水清，虎邱览胜结遥情。岁寒正恐销魂易，却避真娘墓上行。
苏台杂诗四首 其四,清末民国初,曹家达,浣纱畴忆苎萝村，饮泣虞山每断魂。亏得闲花写宫怨，年年飘落望齐门。
舟泊浒墅关梦得两绝句晓起仅记野烟句因足成一绝,清末民国初,曹家达,昨宵灯落梦还家，关路鸡鸣径转差。梦里有诗还记省，野烟和月落梅花。
二月初六日将赴试河南隔夕赋此以壮行色,清末民国初,曹家达,东君催绿到人间，染遍园林更水湾。日暮东风半城郭，春来烟树满江山。闲云出岫连天远，大海浮楂破浪还。时局安危劳问讯，少陵诗思动乡关。
扬州杂诗八首八首 其一,清末民国初,曹家达,荒址迷楼问有无，不曾馀烬拾江都。可怜今夜邗沟月，犹照琼花玉蕊枯。
扬州杂诗八首八首 其二,清末民国初,曹家达,雷塘非复旧铅华，多事扁舟滞水涯。芳草若随人去远，祇应青到玉钩斜。
扬州杂诗八首八首 其三,清末民国初,曹家达,杜牧耽花近十年，觉来春梦只如烟。相传廿四桥头路，风月清华不及前。
扬州杂诗八首八首 其四,清末民国初,曹家达,旷代雄文郁未销，欧苏当日驻云轺。平山堂上风流尽，扬子江头上下潮。
扬州杂诗八首八首 其五,清末民国初,曹家达,阪渚垂杨繫旧情，长条攀折送华旌。潮来剩有春丝绿，绾住行舟不放程。
扬州杂诗八首八首 其六,清末民国初,曹家达,何郎东阁旧官衙，孤咏宵阑手自叉。借问扬州新令尹，有无清梦寄梅花。
扬州杂诗八首八首 其七,清末民国初,曹家达,信国当年下建康，真州无复战争场。独怜回首江南路，故国河山满夕阳。
扬州杂诗八首八首 其八,清末民国初,曹家达,旧家宫庙尚崔巍，王气南来黯劫灰。一代衣冠零落尽，几人愧对史公来。
宝应道中,清末民国初,曹家达,春思满芳洲，横风荡客愁。日华闯高浪，波藻窜明楼。诗句无根草，乡情不繫舟。花朝便经过，莫负少年游。
清和旅次书怀,清末民国初,曹家达,淮流直北尚吴趋，津要华离臭味殊。旅馆乡音间风雨，暮江春思托蘅芜。蜩螗世务舟争闸，湖海人情马识途。多少男儿经过眼，几人愿作执金吾。
清和道中,清末民国初,曹家达,长路赴迢迢，危车心旆摇。水涡还病马，石路接平桥。宿雨浮麦陇，春烟沾柳条。风尘浑未惯，发轫自今朝。
乘车行,清末民国初,曹家达,南人乘船类车两，直骤天堑孤情壮。北人车两类乘船，长路崎岖出万状。有时横风大浪作，舟出浪尖坐天上。卒焉一蹶不可持，倒落深潭三百丈。吁嗟游子勿沮丧，愿息长风平大浪。康庄安吉日华高，如照江南朱雀舫。
朝涉偶成,清末民国初,曹家达,春风驻芳陌，天光照吟魄。渡头双白鸟，惊人入空碧。
黄河篇,清末民国初,曹家达,羽渊饮血黄熊化，庞狐九尾涂山嫁。天遣真王出石纽，浊流倒撞天河下。八年疏瀹肇启谁，崇伯有子天为悲。大费朝发烈山焰，庚辰夜走巫支祁。岳麓碑成专阃寄，股胫无毛不告瘁。荆扬稻稌桑土蚕，一凿龙门开美利。西门邺令锄奸狙，绵钱十万穿漕渠。二千年来故道徙，遂令淮海悲其鱼。汉家永平二渠酾，依然曲直一千里。惜哉故事不允终，修筑金堤计方轨。吁嗟乎千秋万岁颂神禹，九载勤劳作怨府。云何师鲧不受诛，我为崇伯呼天告冤苦。
偶成,清末民国初,曹家达,千里送行人，东风陌上尘。谁怜杨柳色，不是故乡春。
陟山谣,清末民国初,曹家达,羸车朝向南山隮，直上磕磕摩崖低。乱峰突向车前倒，山石荦确奔马蹄。马蹄崛佶更勃窣，双轮跳舞兀心骨。惊雷隐辚出山腰，前乎兔后起落鹘。安得长途春日暄，蒲轮千里驱平原。柳丝风里掉鞅去，桃花笑客兰为言。吁嗟客子勉加餐，我为兴歌蜀道难。
暮抵郝家集,清末民国初,曹家达,孤村烟树紫，行人还未已。却怨暮天云，东风吹不起。
春车吟,清末民国初,曹家达,柳丝绵绵春日晖，鞭丝曳曳征尘飞。绾住春光送行客，两丝相较情相违。柳丝如梦复如雾，江潭凄恻春将暮。愿祝柳丝繫春住，鞭丝又送南归路。
夜宿马牧集二首 其一,清末民国初,曹家达,多梦知人困，奔槽验马饥。如何今夜冷，催起故园思。房闼占灯穗，门闾繫柳丝。仍怜小儿女，及早问归期。
夜宿马牧集二首 其二,清末民国初,曹家达,素纸洛阳贵，窗棂绽不缝。水痕前夜雨，灯影一床风。选梦眠难稳，耽诗句易工。纵然如马厩，不相与门同。
放言,清末民国初,曹家达,壮夫不歌行路难，三杯芒角生肺肝。纵横海宇仗孤剑，醉乡一落天地宽。危床坦卧尽所适，龟支兀兀安于磐。君不见班生一脱章甫冠，朝驱支郅暮楼兰。又不见卢生选梦奔邯郸，后为累囚先宰官。人生万事作平等，安用双鲤言加餐。不向南华讨真趣，拙哉歧路双汍澜。
抵汴梁日已向暮，风雨大作，寓居城外草舍中，夜不寐,清末民国初,曹家达,镇日涂泥绊客轺，雨昏城下觅团焦。仆夫向火烟薰眼，蹇卫当寒水浸腰。剩有苦吟羁独旦，不曾离梦涉中宵。久留应悟西山晚，拟唱归来待鹤招。
春柳四章用渔洋秋柳韵 其一,清末民国初,曹家达,别风淮雨瘁吟魂，倒绾春丝过孟门。别恨暗销残月梦，新诗全化晓烟痕。红桥回首经千里，青眼相逢又一村。文杏车前含睇久，洛阳花事肯同论。
春柳四章用渔洋秋柳韵 其二,清末民国初,曹家达,东风吹过晓天霜，一片闲云照野塘。秋水媚含青玉鉴，柔荑亲按镂金箱。人来京兆思张敞，春到梁园忆孝王。直恐芳姿易萧飒，也应垂念永丰坊。
春柳四章用渔洋秋柳韵 其三,清末民国初,曹家达,软尘摇漾泛征衣，自别乡关百虑非。子夜歌馀风味在，莫愁湖上旧情稀。短亭去马和愁繫，细雨雏鸦不耐飞。江上烟花真草草，伯劳燕子故相违。
春柳四章用渔洋秋柳韵 其四,清末民国初,曹家达,宛宛丰姿剧可怜，浅衔长带雨如烟。江潭树色初摇浪，野渚萍花欲化绵。镜里玉颜悲远道，衣篝金缕惜芳年。如何一样依人态，不似秦淮水榭边。
二场题号舍壁,清末民国初,曹家达,豫州墙头绿草肥，芙蓉江上思春晖。扬眉矮屋日傍午，东风乱捲黄埃飞。黄埃飞驰野马恒，河百丈从天下安。安得春膏净九边，飞龙秋秋游上天。
三场和章星斋姻丈,清末民国初,曹家达,懒向桃源学问津，壮怀未已见斯人。飞鹏怒翮九万里，茎草禅心丈六身。剑米迫炊方是健，书粮多馈不言贫。孟郊老去文章在，会看宫袍蜀锦新。
中夜风雨,清末民国初,曹家达,春意渥沉泥，垂云横舍低。楼台滞更鼓，风雨暗晨鸡。内美椒兰臭，无言桃李蹊。抡材宗匠在，不事悔行迷。
过潘阳湖堤上,清末民国初,曹家达,东西清浊界分明，人在芙蓉镜里行。惟有乡情消不得，浪花风里捣衣声。
偶成,清末民国初,曹家达,江南春暮未还家，病马驱车过水涯。客里风光更萧飒，晓烟微雨湿藤花。
道旁碑,清末民国初,曹家达,道旁碑多如积薪，按摩年月新复新。衰俗好谀重小数，一官代德一碑仆。怜新弃旧如恶娼，明日萧郎即行路。从知时谀皆可疑，宰官见此应三思。云何明禁弗加厉，一一甘被奸民欺。噫吁嘻，止水无原不常保，卉木无根中易槁。为去害马不谐俗，竟遭辱骂官大好。贤宰官，何悠悠，侈言德政无乃羞。君不见郑家虿尾孔麛裘。
拟杜少陵诸将五首，和李君可亭靖国 其一,清末民国初,曹家达,胡骑频年绕黑山，几时军略课翘关。晋人可否清和半，汉代中庸伯仲间。外野王良天策动，过躔荧惑斗杓殷。捐之竟罢珠厓郡，夭枉前勋一赭颜。
拟杜少陵诸将五首，和李君可亭靖国 其二,清末民国初,曹家达,三韩自昔坏长城，海国空劳汉使旌。窦宪折回鸡鹿塞，班超况厌尉犁兵。翠华西幸荒边备，黄海东流溷太清。直使材官伤老大，有人中夜愧生平。
拟杜少陵诸将五首，和李君可亭靖国 其三,清末民国初,曹家达,甘泉宫禁促边烽，虎豹喧豗震九重。常愤岛夷迁祏主，况闻中秘泄囊封。君门日暮谁奔问，郊甸年荒缺正供。利析秋毫偿岁币，宏羊初领大司农。
拟杜少陵诸将五首，和李君可亭靖国 其四,清末民国初,曹家达,蛮贡谁从黑暗标，瘴乡锋镝未曾销。犯颜汲黯归荒裔，善饭廉颇感寂寥。巳听虎威资社鼠，何堪狗尾续金貂。儒生敢负英雄气，愿作山河壮本朝。
拟杜少陵诸将五首，和李君可亭靖国 其五,清末民国初,曹家达,和亲使命日边来，子建端居赋七哀。方仗雄心保瓯脱，独怜暮气悔轮台。安危指望军三捷，块磊难凭酒一杯。闻道棘阳多将种，不应仍恨斗筲材。
暑夜迟眠万籁未息偶有所触拉杂书之,清末民国初,曹家达,远风庭下送微凉，杂沓宵声感未央。篱犬倘迎韩侘胄，官蛙谁误晋元康。棘藩差息谗人喙，膏血难餍墨吏肠。莫向群阴争气候，高冈鸣凤在朝阳。
月蚀篇,清末民国初,曹家达,癸卯中秋月既望，欲雨不雨天洸洸。陡然九道错黑白，煤炱一搭天中央。星河石气撒沙出，昏灯爝火森光芒。我闻太阴之弓救月矢，神夭夜遁无何乡。周官废弛管子出，掌阴乃及修刑章。霸王同迹不同意，滴水辨味知滇沧。匪必先民尽愚鲁，隐寓忠孝维乾纲。使民爱日并爱月，妇孺敌忾建厥良。怒蛙螳臂岂足用，聊以推戴知勤王。中朝天算自古有，神道设教非诪张。不见淮南一家子，阳乌同轨陵宵光。后人推步胜古昔，彼月而蚀维其常。翻笑周官设庭氏，天行谬假神谋匡。我为月蚀重太息，掷杯起问天苍茫。
重九东城晚眺,清末民国初,曹家达,落照半城郭，秋风动渺茫。云平孤树迥，山涌暮天苍。夕气散群鸟，寒风薄大荒。独怜篱下菊，晚节有馀芳。
朱曲早行,清末民国初,曹家达,孤月照愁眠，征车蒙晓烟。软尘三尺浪，春树四围天。沙渚带河碛，舆梁通洧川。梁园旧时梦，回首又经年。
汴城铁塔寺,清末民国初,曹家达,浮屠渺天际，高插断云根。古刹灵光殿，寻幽无寺门。残僧行脚尽，断瓦佛头昏。丈六金身在，何年不坏尊。
归德途中作,清末民国初,曹家达,小暌东道又经年，指望乡关路一千。春后马蹄莎草晕，晓凉人影麦苗烟。故山云树随天远，长道风车驾梦还。六十日来浑未省，江南荷叶已田田。
雨阻砀山,清末民国初,曹家达,归梦经过处，苍然戏马台。云何沛公里，高会冠军开。山雨连城暗，溪云抱树回。明朝駃騠去，应共水畦推。
雨霁,清末民国初,曹家达,飒飒西风晚雨稀，一天霁色送人归。车箱小卧斜阳晚，争路杨花绕梦飞。
静夜,清末民国初,曹家达,天怀冲澹处，梦觉无端绪。夜深蝙蝠飞，灯花独自语。
徐州杂感,清末民国初,曹家达,周秦唐宋相经过，红粉英雄尽劫灰。多事空楼锁孤燕，况看戏马剩荒台。雨招白鹤酬诗卷，一代青山落酒杯。莫向雍门村外过，夕阳樵牧不胜哀。
自张家宵行集,清末民国初,曹家达,斗垣明照野，山月冷随车。独犬吠烟影，荒鸡滞雨馀。胜游春事尽，无梦夜情虚。自有清和气，天光画不如。
将次龙家集天大雷雨以风是日晚晴遣兴十四韵,清末民国初,曹家达,骄阳亘天天昭昭，颓云不动蒸炎歊。莺鸠渺小榆枌荫，渴马怨思东海遥。忽然大块发噫气，丽此长嬴摧肖翘。元黄倒行海水立，龙雀酣战山根摇。车石磕磕出木魅，物怪炯炯淩魅杓。雨师突出万鸣镝，天神下走千云轺。桃梗土偶自相语，裂缺玉女技飞飙。鲲溟冲当地轴徙，鱼尾兀向天门烧。朱明抑伏灵造景，析木泻作平原潮。炎毒叨陪玉川破，块磊绝胜中山浇。斜影孤飞层阜迥，高杵忽落群阴销。陌上闲花动暮色，大堤芳树抽烟条。谁使沉霾善解脱，顿觉郁怒纾刁调。莫向前途计晴雨，一枝何处无鹪鹩。
夜泊宝应,清末民国初,曹家达,芳草语虾蟆，宵凉烟水涯。疏星依岸照，草信断江花。有梦絓乡树，无人问酒家。来朝经过处，重问玉钩斜。
偶成,清末民国初,曹家达,乍闻樯燕语呢喃，一角斜阳上布帆。野渡无人春易暮，缘杨凝睇怨征衫。
扬州怀古二首 其一,清末民国初,曹家达,堪笑隋家令甲严，每缘俊语得猜嫌。杨花垂向东风尽，枉杀当年昔昔盐。
扬州怀古二首 其二,清末民国初,曹家达,十斛流萤耿夜光，无愁天子下雷塘。于今废苑埋荒草，随意青青过短墙。
泛江过金山口占二首 其一,清末民国初,曹家达,曾是眉山结胜缘，风流代谢昔贤传。我来强觅新诗句，数遍斜阳不上船。
泛江过金山口占二首 其二,清末民国初,曹家达,览胜江天载酒行，榜人催棹客心惊。青山无恙前朝去，细雨斜风铁瓮城。
陈东庙,清末民国初,曹家达,板荡几材杰，遗忧独此君。至今传胜概，太学有清芬。碧血三朝恨，丹阳何处坟。未如辛庆忌，徒蹝免朱云。
舟过秦望山,清末民国初,曹家达,秦望山南一棹归，近山村落雨霏微。幽花照水垂垂发，野鸟和云款款飞。薄暝潮痕连岸长，经年风信到头稀。车尘忆作征衣垢，回首春江意绪违。
秋夜怨二首 其一,清末民国初,曹家达,鳏鱼夜觉秋气寒，上忧长漏之高天。下忧穷潦之井阑，游子出门日以远，枯桑海水来日难。
秋夜怨二首 其二,清末民国初,曹家达,汝南晨鸡腷膊声，谯楼寒鼓催残更。披衣起坐天欲明，欲明不明鼠啾唧，残灯光堕四壁昏。
励志五首 其一,清末民国初,曹家达,昔人已代谢，遗编多古尘。持将拂拭之，高言难具陈。焜黄警秋节，怆恍念先民。回风增惨凄，寒士多贫辛。及时不将刈，兰茝为荒榛。
励志五首 其二,清末民国初,曹家达,少游洛阳里，衣冠殊下都。亦有金张第，高车喧巷涂。丈夫贵远志，焉能为改图。令德侠嘉夜，芳泽搴蘅芜。日暮鶗鴂鸣，彫落成嗟吁。愿比晨风翮，聿迈今瞿瞿。
励志五首 其三,清末民国初,曹家达,老鹳巢枯松，卒为风雨倾。秋虫鸣野草，局促无远声。寄托失所天，龊龊将安成。荃草自怀芳，匪必为荣名。所慕在亮节，筳篿索茅琼。安得绕朝策，殷勤为宵征。
励志五首 其四,清末民国初,曹家达,星月耿夜碧，灯火惊凉秋。所业今犹雏，焉能驱道周。援琴发清商，所欲在蹇修。蹇修日以远，曼曼不可求。徬徨复太息，中夜思远游。俟风上帝旁，帝乡难久留。归马思野草，向人鸣啾啾。何当脾鬲闲，化作筹边楼。
励志五首 其五,清末民国初,曹家达,墨翟悲素丝，杨朱泣歧路。持守一不坚，所造非其故。鮿生为时荣，谁能息浮慕。如彼大海荡，百川为东注。如彼丰草葽，女萝竞相附。特立不可回，磐石自贞固。
庠生严启先妻张孝悯题辞八首 其一,清末民国初,曹家达,婉婉婴婴剧可怜，言从阿母溯芳年。如何两载宜家赋，一片灵光化暮烟。
庠生严启先妻张孝悯题辞八首 其二,清末民国初,曹家达,华簪早岁擅铅黄，检取诗歌入缥缃。往事从头不堪说，断缣遗墨镂金箱。
庠生严启先妻张孝悯题辞八首 其三,清末民国初,曹家达,君家家督负贤声，阿大中郎两剂平。好是令人追忆处，内庭趋步最分明。
庠生严启先妻张孝悯题辞八首 其四,清末民国初,曹家达,中厨粗饭孝廉家，荆布门庭感岁华。针黹频年供食指，春风羞上鬓边花。
庠生严启先妻张孝悯题辞八首 其五,清末民国初,曹家达,独怜四德未寒灰，兄嫂经年尚述哀。更有兄家小儿女，闲来犹盼小姑回。
庠生严启先妻张孝悯题辞八首 其六,清末民国初,曹家达,昭清教德诵遗徽，慈母膏肓药力微。独向神前乞身代，夜深红泪满罗衣。
庠生严启先妻张孝悯题辞八首 其七,清末民国初,曹家达,剜肉为汤未忍言，萱堂阿母倍销魂。一从戊戌康强后，玉臂年年痛剪痕。
庠生严启先妻张孝悯题辞八首 其八,清末民国初,曹家达,春草青青意欲消，表扬潜德待云轺。自嫌剩有须眉在，愧对缇萦赋大招。
子夜歌赠叶静山二首 其一,清末民国初,曹家达,叹如水上萍，侬作陌上花。花落还旧根，风萍岂有涯。
子夜歌赠叶静山二首 其二,清末民国初,曹家达,夕风起庭角，吹我梧桐树。梧桐凋有时，颜色可如故。
题山水画扇,清末民国初,曹家达,一径入村落，危桥断木支。苍山淩倒影，疏树弄寒漪。幽意随孤艇，秋光上短篱。何人解尘网，归卧白云陲。
汉江道中,清末民国初,曹家达,日暮长风送雁行，东流扬子九回肠。梦和春信回江左，人傍寒潮过汉阳。同乘公孙见兄弟，思归帝子感英皇。长沙鵩鸟嗟何及，指望楼船睨旧乡。
春雪,清末民国初,曹家达,误到长沙地，朝朝白雪歌。家书连水远，归梦隔云多。闲掇毛锥子，寒邀金叵罗。应知弹铗者，日夕感长河。
古意三首 其一,清末民国初,曹家达,孤星炯遥夜，檐角垂微光。开轩纳夕爽，仰观心徬徨。徬徨复太息，之子天一方。兴言往从之，日暮河无梁。不见牛女星，河汉遥相望。
古意三首 其二,清末民国初,曹家达,冲霄企晨风，致远有六驳。人生不得意，如鼠入牛角。椒兰世所忌，遭命多蹇剥。素心要可亮，方轨在称娖。野物故不牺，自昔卑杂学。抱质与世游，焉能变混浊。愿得如云翼，逍遥游鸾朔。
古意三首 其三,清末民国初,曹家达,浮观太虚表，杳霭同云飞。东风为簸扬，佳气变朝晖。晦明会有时，各随运数归。淮阴感一饭，秦相衔牛衣。穷巷讥笑腾，五都姓氏稀。蒲轮良偶尔，千载流音徽。
次张益生孝廉韵二首 其一,清末民国初,曹家达,万古江山恨，苍茫落酒杯。残年为客尽，华发向人催。边事开戎索，炎荒论楚才。独怜曹子建，放废不胜哀。
次张益生孝廉韵二首 其二,清末民国初,曹家达,独立江船晚，翛然自咏诗。如何今夕话，顿减故园思。时局方龙战，豪情慕虎痴。衡湘回首处，慷慨有馀悲。
和陈莼生茂才,清末民国初,曹家达,侧身无定所，鸥鹭托圆沙。今古几天地，升沉各一家。微吟还积草，枯管漫生花。惆怅江南别，春来感蔓华。
奉和益生赠言,清末民国初,曹家达,道上几青眼，偕行只弟兄。何图共欣赏，及此慰平生。险语沧溟破，高歌金石声。明朝相送处，浑欲不胜情。
次益生韵二首 其一,清末民国初,曹家达,客里牢愁君代遣，小诗投合便成奇。春山烟绕芜城树，正是江南二月时。
次益生韵二首 其二,清末民国初,曹家达,江上逢君江上别，天涯从此判云泥。一声长啸吴山晚，两岸黄莺不住啼。
自长沙回次鲤南四弟家修苏台邸舍题壁,清末民国初,曹家达,岁月滔滔胡不归，天涯沉滞素心违。早花如梦前尘隔，芳草无言旧绪非。传信江鱼应有恨，背人山鸟自孤飞。要知世路羊肠险，谈笑安排作阱机。
送鲤南之苏州即次留别韵,清末民国初,曹家达,天地一何窄，风尘此壮游。骅骝发清晓，鹞隼健高秋。别意林花谢，雄文海气遒。男儿好自立，莫漫侣闲鸥。
寄怀陈纯生茂才,清末民国初,曹家达,江南何事客心摧，多少词人北面来。桃叶有情还唤渡，雨花无恙独登台。字含霜锷成诗卷，春送云山入酒杯。若问安危天下计，湘中应赖出群材。
定山上塳,清末民国初,曹家达,积雨林泉迥，春云四山静。回风山外来，夕阳数峰影。
春日郊行杂感,清末民国初,曹家达,回首频年意绪违，车尘道上感芳菲。东风懒送斜阳过，春意浓随野蝶飞。长路人行花后发，故园尘冷燕来稀。悬知白首严亲健，西望门闾未忍归。
咏怀,清末民国初,曹家达,幽意值所适，冶游良未然。木末摇东风，溪水鸣溅溅。人心抱幽默，相激各自贤。岂不愿安静，逼抑成沸煎。不见魏唐睢，挺剑秦王前。
将之申浦舟中作,清末民国初,曹家达,芳草无情接远天，故园西望思绵绵。东风送雨春潮晚，数点桃花飞上船。
轮舶夜行喧填奋发，有惊雷怒涛之声。枕上赋此以寄旅怀,清末民国初,曹家达,噫气发刁调，灵胥怒未消。鱼龙捣夜窟，风雨战春潮。湖树和云重，楼船赴海遥。欲将归梦续，灯火记来宵。
申浦旅舍感怀二首 其一,清末民国初,曹家达,寥落心情与世违，烟波江上憺忘归。压帘花雨闲愁渍，邻巷车尘习静非。独夜鳏鱼才耿耿，芳春孤燕自飞飞。故园此日相怜误，小病乡书近更稀。
申浦旅舍感怀二首 其二,清末民国初,曹家达,旅馆沉沉夜漏迟，天涯憔悴两心知。烹茶炉盏违今日，尝药情怀异昔时。芳草生愁三月雨，春蚕未老一腔丝。顾山回首乡关近，红豆花开重有思。
送李颂侯法部之日本,清末民国初,曹家达,十载相暌似梦中，闻声各讶姓名同。可堪话旧离亭雨，已是催人破浪风。析木西垂天汉碧，扶桑东渡海潮红。浮槎倘获支机石，留补娲皇未奏功。
前咏怀作未尽所言，续成二章 其一,清末民国初,曹家达,小人贪近市，君子怀瑾瑜。出门苦不偶，路鬼为揶揄。形貌故相厚，闻言代嗟吁。受恩良独难，貌厚心迹殊。岂不畏蛇蠍，卒卒难改涂。黄雀无六翮，焉能保孱躯。
前咏怀作未尽所言，续成二章 其二,清末民国初,曹家达,三言始投杼，曾母岂不贤。三人成市虎，里耳殊茫然。嗟彼谗嫉人，赠以豹虎篇。驱车出门去，隐隐何田田。甘人有参目，靡散惊雷渊。飘风从天来，踟蹰大道边。
郊行偶成,清末民国初,曹家达,故园西望即天涯，荏苒流光转物华。欲怪乡心和柳絮，东风吹落道旁车。
申浦感怀次张雄伯同年韵二首 其一,清末民国初,曹家达,江海渺无极，鸡栖感慨多。纵非人事改，还奈客愁何。梦冷花花界，诗成草草歌。临风惆怅处，归思隔长河。
申浦感怀次张雄伯同年韵二首 其二,清末民国初,曹家达,独夜觉无侣，疏灯照苦吟。思和残雨断，魂傍晓钟沉。芳草不遗远，绨袍空好音。君山试回首，寥落望乡心。
端阳日，申浦羁次漫书二首 其一,清末民国初,曹家达,回首乡关花满林，江潭全变树森森。愤时精卫思填海，出水蜉蝣待感阴。萧艾绿垂黄歇浦，榴花红照屈平心。客中且觅蒲觞醉，莫遣羁怀动藁砧。
端阳日，申浦羁次漫书二首 其二,清末民国初,曹家达,沪上高楼接大荒，水天无际思茫茫。中原老病三年艾，辽海归心一苇航。方是羹枭佐欢伯，不曾盐骥脱孙阳。暮江烟树乡书远，收拾闲愁托雁行。
和欧阳香蝶暮游虎邱,清末民国初,曹家达,贞娘渺何所，落日满苏台。溪水依人静，山光抱影来。钟催啼鸟歇，林锁野花开。回首登临处，长吟一俯徊。
自申浦赴南沙,清末民国初,曹家达,无恙江潮去复回，东风尘迹已寒灰。如何春水桃花片，都化流萤照夜来。
对镜和兰韵女士,清末民国初,曹家达,斜展秋波亸鬓丝，朝来无力强支颐。偶寻残梦凝妆后，无限春愁不语时。槅上小蜂名似我，奁中香草合相思。惜花情绪年来惯，减却容光总不知。
拟长相思二首 其一,清末民国初,曹家达,长相思，江东浔。秋风要眇吹树林，落日团团山气阴。飘萍无根天无柱，欲归不得江水深。江水秋来深几尺，盈盈十丈摇空碧。
拟长相思二首 其二,清末民国初,曹家达,流黄机，中夜寒，欲落不落星阑干。美人天际双汍澜，行人路远空长叹。江潭日夕风和雨，前度行人从此去。
秋柳四章次渔洋山人韵 其一,清末民国初,曹家达,秋来随地易销魂，况是天涯忆里门。野渚含烟新别梦，东风吹雨旧啼痕。寒生九曲青溪水，愁落三家乌桕村。莫向板桥寻往迹，众芳消歇不须论。
秋柳四章次渔洋山人韵 其二,清末民国初,曹家达,青丝踠地早经霜，憔悴秋容照野塘。眉黛不修慵晓镜，舞衣全晕怨空箱。不堪旧意牵张绪，难得纤腰奉楚王。肯信章台街畔月，萧萧凉影异春坊。
秋柳四章次渔洋山人韵 其三,清末民国初,曹家达,昨宵邻巷捣寒衣，陌上青青作絮非。金缕歌残人去久，玉门书到雁来稀。从教心事长条绾，枉任芳时落杵飞。江上迢遥数归计，风风雨雨不曾违。
秋柳四章次渔洋山人韵 其四,清末民国初,曹家达,往日丰姿剧可怜，垂头无语怨荒烟。极天关塞馀羌笛，小劫池台感脱绵。未老桓公新甲帐，思归属国旧丁年。闺中少妇如相问，瘦到斜阳水驿边。
题欧阳香蝶拈花独立图,清末民国初,曹家达,东风溪水生白沙，苏台杨柳啼春鸦。踏春女郎歌落花，青骢少年多于麻。主人避嚣息闉阇，徒步春城寻馆娃。美人如花颜如霞，日夕不遇空还家。肠中辘辘从风车，采芳欲寄天无涯。愿郎为橑妾为艖，时不过兮凤在笯。披君图，饮君酒，人生百岁争一斗，安得春华常在手。
寒柳追和泰兴姚筱宾孝廉四首 其一,清末民国初,曹家达,冻烟萧飒短长堤，絮果萍因化作泥。城上乌飞初落叶，天涯人远莫生稊。翠眉扫尽愁还歛，华发无多剪不齐。旧意苍茫无觅处，山阳邻笛已凄迷。
寒柳追和泰兴姚筱宾孝廉四首 其二,清末民国初,曹家达,无情画里倍魂销，摇落西风强半凋。寄恨可曾吟白纻，伤心何处不红桥。夕阳倒挂连云重，野水逶迤带雪描。瘦尽春来好风格，岂宜重问沈郎腰。
寒柳追和泰兴姚筱宾孝廉四首 其三,清末民国初,曹家达,历鍊冰霜强自持，畏人错爱毁芳姿。剧怜东道悲秋客，又感残年惜别时。歌尽白花魏庭树，梦寒青草谢家池。马蹄应识寻芳路，野渡长嘶痛远离。
寒柳追和泰兴姚筱宾孝廉四首 其四,清末民国初,曹家达,华年渺渺水东流，飘泊人如不系舟。剩有长条绵远思，更无飞絮伴清愁。暗摇尘影堆诗卷，懒送乡心入酒楼。佳况每从枯淡转，春风又到御沟头。
凉秋吟二首 其一,清末民国初,曹家达,残梦和烟不知处，秋虫絮尽苔花雨。泪化秋棠不上楼，捲帘西望天尽头。天尽头，暮江曲，阑干十二人如玉。我所思兮望不见，愿掬柔肠付归雁。
凉秋吟二首 其二,清末民国初,曹家达,月色欲尽烟光溥，墙阴络纬催早寒。灯花夜深落红豆，黄金为盏珠为盘。悲凉秋，凉秋诚寡欢。星河案户初阑干，欲变关山照绮纨。佳人迢迢惜羽翰，欲往从之行路难。
东洋人卖药歌,清末民国初,曹家达,秦皇遣使入海求神仙，穷崖荒岛无人烟。安期不救徐福死，残骸零落东海边。童男丱女自相偶，扶桑种族维亿千。然后采取三神山上不死之药入中国，何人购置秦皇前。就令祖龙朽骨挺然起，阿房焦土亦可怜。沙邱得死乃幸事，轵道降王已万世。
秋虫二首 其一,清末民国初,曹家达,草露湿人影，天风吹树根。遥情澄爽夕，愁绪入秋门。月落易成忆，灯阑每断魂。谁怜岑寂意，无梦又黄昏。
秋虫二首 其二,清末民国初,曹家达,哀乐并中岁，凉秋感鬓丝。况当淆絮语，无处慰相思。木末层云暮，莓墙暗雨时。天涯芳草歇，羁客欲何之。
出门行,清末民国初,曹家达,白日未出天陨霜，北风驱雁秋草黄。主人暇日不得意，鞭丝在手衣在箱。送君出门马行疾，关山不见林木长。劝君客中免烦忧，莫遣朱颜坐凋丧。及时垂念小儿女，归来衣绣照容光。
留别鲤南四弟,清末民国初,曹家达,天涯芳草几行迹，江上青山无限情。他日登高苦相忆，别风淮雨满江城。
咏怀拟长吉体,清末民国初,曹家达,虎人养虎戚自贻，天帝醉梦佯不知。叩关人诉虎人罪，虎有大力詟天吏。黄河之水不可澄，茧丝棼乱令乃惩。华灯错卮勉今夕，铄金众口自古昔。
行路难拟鲍明远八首 其一,清末民国初,曹家达,黄鹄有六翮，逍遥厉风游。大区人生负奇气，焉能郁郁甘囚奴。束带入京洛，酌酒浮江湖。茫茫中野一千里，方舟有缆马有刍。手持太阿不忍割，遂令阮籍悲穷途。
行路难拟鲍明远八首 其二,清末民国初,曹家达,长安少年手持明月珠，道逢采桑妇，直前抛向红罗襦。妇言客意何区区，秋胡有妇妇有姑。家有七尺之珊瑚，黄金白璧倾大都。兰灯夜灿海马镜，麝烟朝晕博山炉。良人求官妾含荼，回文织就肠泪枯。客还将去别作图，暗陬按剑无地无。
行路难拟鲍明远八首 其三,清末民国初,曹家达,城头日暮坎坎鼓，东飞伯劳惜瘁羽。此时窦家伯玉妻，飞蓬膏沐怨其雨。丈夫意气昔自雄，叱咤麋鹿陋群处。关塞音书年复年，梧桐金井秋如缕。幽房绿绮中夜弹，寒虫切切暗相语。山中金石刓有期，贱妾坚韧自终古。
行路难拟鲍明远八首 其四,清末民国初,曹家达,共工头触西北天，女娲练石补不全。离合古无怨，星河当得长桥填。行子出门车辘辘，出门割爱中道牵。便向天边化好月，满照君怀能几年。
行路难拟鲍明远八首 其五,清末民国初,曹家达,君不见秋边月，前夜团团今又缺。君不见春江花，去年尘土今丹华。人生荣落相迭代，与君长命歌上耶。兀然中道发谗搆，虺之勿备将为蛇。田单驰书乐毅出，金台摇落空咨嗟。
行路难拟鲍明远八首 其六,清末民国初,曹家达,鸡鸣天欲曙，短衣驰马出门去。少年奇气畏摧折，安能废弃等败絮。朝先鸾皇戒，夕息云霓御。芳时暧暧告将罢，惆怅幽兰独延伫。
行路难拟鲍明远八首 其七,清末民国初,曹家达,鹏鸟负奇翮，羞与黄雀群。扶遥羊角绝有力，茫洋怒举垂天云。稿砧鉴此绝裾去，不惜椒兰明镜分。江湖岁晏少舟楫，乱流芳草生夕曛。星河在天月在树，肠断思君梦来处。
行路难拟鲍明远八首 其八,清末民国初,曹家达,客感倏而至，丛集如猬毛。驰思八表外，举头但听风萧骚。天阊瞭望远莫致，愿为溟翼将翔翱。出山小草作大木，男儿生当为世豪。不似金张私第座上客，意气不直千钱刀。
秋柳五首 其一,清末民国初,曹家达,长条无恙过人头，小住南沙忆旧游。山郭重来增客感，板桥虚约望归舟。新愁往恨多于絮，暗雨盲风莫上楼。早是荒寒禁不得，夕阳又见水东流。
秋柳五首 其二,清末民国初,曹家达,萧萧病叶半书虫，无限江南踯躅丛。酒梦几层醒晓月，芳时未忍背东风。荒凉尘影怜隋苑，澹泊情怀溯永丰。多少纤腰零落尽，不堪重问楚王宫。
秋柳五首 其三,清末民国初,曹家达,青天难繫日西飞，江上芦荒雁帛稀。散漫只怜收不住，登临又是送将归。十年官渡风烟改，一掬征衫雨雪霏。自是秋怀易萧瑟，未应羌笛怨金微。
秋柳五首 其四,清末民国初,曹家达,疏烟凉晕暗相望，长路迢迢秋未央。乌下苏台愁似织，猿鸣巫峡泪沾裳。江郎才尽风华减，陶令归来姓氏忘。分占琅琊香一瓣，白门遗恨满青箱。
秋柳五首 其五,清末民国初,曹家达,仲雍山下古墙头，袅袅丰姿抱素秋。暮雨黯沉茶社鼓，斜阳红到酒家楼。丝牵野渡飘还续，尘染征衫去尚留。莫向离人歌此曲，江南乌夜不胜愁。
附鲤南四弟和作次渔洋山人韵四首 其一,清末民国初,曹家达,萧萧瑟瑟瘁离魂，蓦地秋风黯玉门。薄雨催残疏雁影，夕阳绚尽乱鸦痕。那堪羌笛吹中夜，又是哀蝉送别村。远道征夫归未得，旗亭往恨不须论。
附鲤南四弟和作次渔洋山人韵四首 其二,清末民国初,曹家达,星星薄晕早经霜，华发参差感野塘。万里烟尘回紫塞，十年风雨怨青箱。纤腰零落伤南国，故垒萧森忆汉王。攀尽长条还送别，离人肠断冶春坊。
附鲤南四弟和作次渔洋山人韵四首 其三,清末民国初,曹家达,何年清露拂朝衣，转盼青青作态非。灞岸嘶烟归马杳，苏台啼恨晚莺稀。半塘残月和愁暝，一片凉云绕梦飞。最是翠楼凝望处，封侯心事久相违。
附鲤南四弟和作次渔洋山人韵四首 其四,清末民国初,曹家达,清砧明月暗相怜，袅袅微波弄夕烟。长信宫词怨纨素，沈园嘉树罢吹绵。伤心白下馀残照，回首红桥又昔年。莫向雷塘寻胜迹，十分消瘦到眉边。
兴福寺次常少府韵,清末民国初,曹家达,昔闻破山寺，今践古丛林。野鸟唤行客，路旁秋草深。回溪抱人影，落日繫乡心。送我碧山下，寒泉空好音。
秋感,清末民国初,曹家达,一代蛾眉百妒并，况堪谣诼昔盈庭。苍茫世路馀萍梗，潦倒秋怀付醁醽。西北云山待诗卷，东南江海壮扬灵。天涯何处无芳草，起舞中宵每独醒。
偕叶德恭至白衣庵赏雨拟游缪祠不果二首 其一,清末民国初,曹家达,虞山登眺足清游，暮雨催归强逗留。惆怅凭栏凝睇处，荒烟疏树满城秋。
偕叶德恭至白衣庵赏雨拟游缪祠不果二首 其二,清末民国初,曹家达,亭角留题迹尚存，半遭雨蚀半尘昏。一般胜地无人迹，凝碧荒寒昼掩门。
辛峰亭歌,清末民国初,曹家达,叶生德恭好龙客，夜上西城看太白。星芒直落辛峰亭，宝气深埋剑花碧。当年老蛟发嵚岑，大小六子喷毒霪。风雷拔森海鬼啸，平地一泻洪涛深。子羽无人佽飞死，群妖夜吼怒不止。百灵号叫天地变，虞山戴鳌惧当徙。谁欤许老使七星，白日一洗江风腥。倒植西山七蛟死，至今犹如新发硎。德恭矜述先民语，示我真人镇蛟处。山南小儿怖夜啼，惧有灵怪攫人去。人世沧桑三百年，孤亭夐绝西山巅。莫教化龙上天去，苍生霖雨功德绵。
虞山门,清末民国初,曹家达,山门何代启，草路没高岗。独鸟骇人影，幽花扶女墙。萧台吴鹤市，言墓鲁灵光。吊古一长叹，秋风来大荒。
喜晴,清末民国初,曹家达,轻重云阴漏日华，忽开晴碧灿朝霞。一痕水气凝香篆，无数花光晕浅纱。正是小儿重见母，恰疑瘴海乍还家。近山翻幸添茶水，相约分煎火后茶。
代叶事周挽某寿母二首 其一,清末民国初,曹家达,萧晨木叶下，朔风秋草短。令德念共懿，所慕在彤管。嗣世负材杰，清门设宾馆。向以下里才，猥蒙截发款。爰是区区意，扬徽及湔盥。
代叶事周挽某寿母二首 其二,清末民国初,曹家达,大命倏告至，山崖暮萧瑟。光景垂翳翳，瞻望惮林密。谁将塞石罅，阻此还山日。愿托徐南州，生刍荐堂室。
兴福寺再叠常少府韵,清末民国初,曹家达,何年封植此，乔木已成林。一夜北风起，乱山黄叶深。寒潭新镜藻，荒礀古琴心。石磴经行处，鸟啼空好音。
遣兴,清末民国初,曹家达,如何到处便勾留，来往烟波笑白鸥。天女传呼大弟子，醉乡崇拜小诸侯。采芳山郭疏钟晚，觅句湖亭野草秋。为语君描焚笔砚，莫将才思挂闲愁。
登维摩寺望海楼浩歌放长吉体,清末民国初,曹家达,山楼高杵燕支红，天吴驱潮东海东。乞卖桑田帝不许，鲛泪明珰遗下女。呼龙吹篪淩高烟，山光寒绿飞上天。云脚下垂海水立，荒崖冥冥海童泣。搥碎珊瑚出鳞屋，数钱市儿竞捃拾。风吹百年如流星，维摩沉醉空结形。
登眺虞山门有怀德恭,清末民国初,曹家达,风萍殊偶尔，登眺亦相从。南郭一为别，西山无此踪。孤吟籍衰草，遗响咽寒松。天末夕阳下，横江浮乱峰。
寄兴二首 其一,清末民国初,曹家达,岁暮劳人酒胆豩，何年海月附舟还。随刀改味如何树，去梦和云隔是山。才思自怜痡峭短，词锋虚望滑稽娴。坐看时物成奄忽，林下蝉花见一斑。
寄兴二首 其二,清末民国初,曹家达,唾井将如旧意何，频加千里悔蹉跎。出尘芒锷思灵陌，故国羁愁类海多。却曲几违途漫漫，天涯重见石峨峨。故人朝上吴门舶，独夜寒声发瘁柯。
拟枚乘杂诗六首 其一,清末民国初,曹家达,黄钟动寒气，蕤宾既重裘。备禦非不早，将为达者尤。随分值所适，勿勿将安求。华灯错绮筵，光照西北楼。姜人弄瑶瑟，日夕发清讴。所赖主人贤，聊以胜烦忧。
拟枚乘杂诗六首 其二,清末民国初,曹家达,为高不务峻，跛羊陵其巅。为下不务深，孺子溷其渊。所以古之人，操行贵自全。白龙处穷谷，下有寒潭烟。时至风霆发，尺木飞上天。拙哉鱼服游，大为世纲牵。
拟枚乘杂诗六首 其三,清末民国初,曹家达,假道枳棘林，乃求凤凰雏。谁云径寸蚌，生此明月珠。所资良未然，实获殆不敷。日暮空还家，妄意世所无。朝阳灿梧桐，秋露垂江湖。过时不相顾，美玉成珷玞。
拟枚乘杂诗六首 其四,清末民国初,曹家达,飘风即云厉，不扬湛水尘。河伯固滔虐，不溺陆地人。世事苦相累，缘合各有因。澹冲寡营息，畴是无怀民。生无针芥性，凝静希大纯。努力爱尺璧，所贵在履新。
拟枚乘杂诗六首 其五,清末民国初,曹家达,蛛丝出罗罻，鸟迹肇文字。所资不在大，往往绝群类。专精方入神，爱博古所忌。关山送行处，下有杨朱泪。歧路迷所往，睹此怵心意。大巧固若拙，毋为前鱼弃。
拟枚乘杂诗六首 其六,清末民国初,曹家达,步出东郭门，杨柳何青青。风花二三月，摇落催芳馨。愿得絮沾泥，勿为江上萍。沾泥守故土，逐水成飘零。
梦中得,清末民国初,曹家达,沧海渺然去，云霄一羽毛。乱流出平野，落日响寒涛。边障风云接，山崖禽鸟号。谁怜匣中剑，郁怒感萧骚。
望湖亭晚眺,清末民国初,曹家达,独立感寥廓，那堪又送秋。寒风送山谷，猎火上城楼。辽海荒边备，孤亭回暮愁。谁家江上月，夜夜大刀头。
别叶氏书斋,清末民国初,曹家达,亦知同逆旅，临别转凄然。落日照寒思，疏灯催夜眠。湖山离合感，江海泬寥天。愿托偕行侣，前途更著鞭。
落叶仿虞许旸谷三首 其一,清末民国初,曹家达,弥望疏林玉露伤，华年踪迹费思量。惊尘胡马来洮水，落日风帆下建康。素女何必供野火，青山真面破天荒。故乡亦有登楼感，长忆天涯泪几行。
落叶仿虞许旸谷三首 其二,清末民国初,曹家达,当年张绪好丰神，每向灵和晤对频。既冷客心投陌路，望春闺思属车尘。已看坠地还依树，终是沾泥不化蘋。岁岁岁寒同此意，有人林下抱天真。
落叶仿虞许旸谷三首 其三,清末民国初,曹家达,一片清阴护好山，横摧应恨晓霜顽。旧根强附怜飘泊，生意蠲除谢折攀。青眼几时谋爨下，红颜题怨到人间。指看花月春江夜，天借东风为送还。
怨晓月,清末民国初,曹家达,寒灯压花光欲沉，空房罗幕深复深。金鸡唤回关山梦，星河耿耿照妾心。寒叶敲窗并心碎，金井无人空夕阴。镜奁香冷清愁冻，如片如缕来相侵。愿结愁怀化好月，移照天涯诉藁砧。诉藁砧，怨晓月，一夜相思变华发。红颜相照会几时，使妾怀忧病心骨。
别张雄伯同年即次其秋思韵二首 其一,清末民国初,曹家达,日暮乡关远，羁栖困海多。故人劳借问，为客意云何。晚食辛盘荐，清灯子夜歌。天涯从此去，挥手渺长河。
别张雄伯同年即次其秋思韵二首 其二,清末民国初,曹家达,君道忽中改，嗟予独苦吟。文章成灰槁，琴剑听消沉。动地发遐响，钧天无赏音。片言感嘲讽，寥落古人心。
次王冠兰感怀韵二首 其一,清末民国初,曹家达,江上几人惊岁晚，望秋蒲柳感先零。秦关一夜乌头白，楚客三年鵩眼青。安得幽忧起枚笔，祗宜痛饮读骚经。海鸥笑我不归去，摇落沧波一叶萍。
次王冠兰感怀韵二首 其二,清末民国初,曹家达,客中萧槭感残年，忍听号寒鸣可怜。漱石枕流聊复尔，呼牛应马各随缘。不曾宿海招灵鹊，愿化湖云比散仙。世事苍茫谁问讯，乱鸦斜日满江天。
行路难拟王筠,清末民国初,曹家达,阶前寒雨压灯花，此时望远天无涯。一掬愁情化江水，龙宫夜静鱼吹沙。关山不闻刀尺声，机头流黄空月华。北风吹人霜草折，闺人愁绝空林鸦。妾心满照君怀处，中途恐被浮云遮。日月在天水在地，此情此语还相记。拔心卷施当告谁，愿君分明鉴此意。怀中半镜老青娥，妾羞锦字缄红泪。
行路难拟释宝月,清末民国初,曹家达,君不见霜华洗寒月，淩淩砭肌骨。客途岁晏光景沉，幽房夜寒绮思发。江水连云照黑头，南乌一夕催华发。耿耿么弦秋怨多，绵绵独茧朝机歇。长绳不系日西飞，最好光阴忽沦忽。行路难，行路难，举头不觉青天远，马迁戴盆发长叹。
行路难儗费昶,清末民国初,曹家达,君不见，风吹朝华白日变，春愁如缕复如片。始妾自谓可君意，容光伯仲照阳燕。流苏白玉香屑霏，葡萄海马精金鍊。衣袂压香囊，裙带双鸳鸯。物物各殊异，要以永不忘。一朝见宠怜，当无生弃捐。宓妃椒涂岂速化，陈王豆萁叹急煎。安得东风惜杨柳，从教脱絮飞上天。兰膏粉黛常自弃，传红写翠为谁妍。长羡江淮尺半鱼，逍遥比目游深渊。
行路难拟吴均,清末民国初,曹家达,昆山之阳石齿齿，倒落尘埃惰不起。昔日吞咽高天云，今旦弃掷潢污水。洛阳名工名卞和，一日三顾重挲摩。庙堂宝器不终没，手持沙石亲研磨。圭之璧之称厥材，光阶光照千门开。天子曰咨联有庆，一朝携上建章台。建章他年世宝垂，雍容华贵生光仪。沈檀为匮锦为里，岂念生来顽石姿。不学荆台三献璞，惨遭谗毁无人知。
儗曹子建杂诗五首 其一,清末民国初,曹家达,元冥既代德，飘风吹北林。林阴带曲室，清商郁素琴。百感沸零节，梗咽成离音。借问何所弹，将毋游子吟。芳春抛白纻，耐兹寒暑侵。鸡鸣复犬吠，戒备一何深。辛苦不见亮，日暮难为心。
儗曹子建杂诗五首 其二,清末民国初,曹家达,河汉夜西流，织女滨其右。牵牛负聘钱，七襄苦不就。相望不相即，感此凉秋候。南箕载翕舌，井垣不成甃。灵匹尚云尔，胡为多病疚。愿为东南风，吹落君怀袖。
儗曹子建杂诗五首 其三,清末民国初,曹家达,微云霭清景，淩寒当户牖。佳人去代郡，雁行翔陇首。日月不相假，何言别离久。岂不慕春华，过时成老丑。所愿湘江泪，化作兰陵酒。尺素故迟迟，虚词更何有。
儗曹子建杂诗五首 其四,清末民国初,曹家达,结思属遥夜，揽衣巡层楹。星月耿微光，照见幽独情。霜华转寒绿，烟草横阶生。高天见鸿雁，厉疾方南征。感此时节变，忧来如沸羹。妾心如菟丝，愿借松柏荣。君心如浮云，所过随风行。浮云良无根，菟丝常相萦。君言妾心改，指天以为正。
儗曹子建杂诗五首 其五,清末民国初,曹家达,中庭一株梅，芳春多丽娴。飙飔飒车尘，闲此山上山。众嫉在娥眉，善媱恣谤讪。怀中青铜镜，惠照旧容颜。
除夜书怀,清末民国初,曹家达,困逐风尘似弈棋，还乡刚及送寒时。剧怜漫触争双角，强割鹪鹩剩一枝。但有小诗酬客岁，难凭孤意慰相离。幽居怕说新年近，暮雨横窗重有思。
元宵三首 其一,清末民国初,曹家达,作客萧湘夜，光阴又隔年。如何天上月，还向别时圆。春水杳然去，早花空自怜。谁家凝望久，更静未成眠。
元宵三首 其二,清末民国初,曹家达,沧海飘萍去，微尘浩劫更。迦陵期共命，断竹怨孤生。多事飞天镜，来窥不夜城。相闻惟爆竹，都作别离声。
元宵三首 其三,清末民国初,曹家达,富贵倘来物，何年爇冷灰。夕阴连野草，春恨满江梅。灯市银花减，桥门铁锁开。遥怜儿女忆，旧意重徘徊。
春夜怨,清末民国初,曹家达,夜寒侵夜幕，深阶庭积雨。更鼓沉幽房，黯淡生夕阴。金鸡中夜破好梦，寒灯无花明照心。摩霄黄鹄飞不得，愁城压破葡萄衾。葡萄衾暖香炭灰，流霞春冻黄金杯。
春夜吟和鲤南,清末民国初,曹家达,树头老乌啼哑哑，当年游子初离家。阶庭无人闲绣幕，经时暗雨生昔耶。昏灯照梦苦无影，梦回又恐天无涯。黛蛾晕绝青铜镜，阶前愁谢菖蒲花。
折杨柳词二首 其一,清末民国初,曹家达,迢遥江路送行舟，去去行人不可留。倒绾青丝寄怀袖，莫教飞絮乱春愁。
折杨柳词二首 其二,清末民国初,曹家达,依依青眼占芳丛，怅望天涯落照红。牢握乡心留枕底，忍看飘荡怨东风。
申浦感怀,清末民国初,曹家达,春申江上寄遥情，事隔经年百感并。坐看青娥成老大，闷邀红友话平生。潮回海曲无边树，月落天涯何处城。大鸟止庭三载久，未应贻笑不飞鸣。
二月二十六日将之山左旅次倚装口占,清末民国初,曹家达,指望天涯愿未酬，伏波肯类贾胡留。倚装行色匆匆甚，风送斜阳下小楼。
浮海,清末民国初,曹家达,胶东此去感情多，独立苍茫发浩歌。岛月宵寒孕蠃蜃，海天春涨啸鼋鼍。解衣水母衔云出，奋鼓冯夷踏浪过。四顾无俦羁绊绝，不教中道悔蹉跎。
晓渡绿水洋四首 其一,清末民国初,曹家达,观涛枚叔未成奇，对此汪洋重有思。倒掷浪花翻玉屑，也愁敲破碧玻璃。
晓渡绿水洋四首 其二,清末民国初,曹家达,净无可唾润无尘，软浪摇春作态频。沉醉东风非病酒，可怜几个独醒人。
晓渡绿水洋四首 其三,清末民国初,曹家达,刺船所向无空阔，大海长鲸跋浪行。自有成连寻不得，蹇修空系伯牙情。
晓渡绿水洋四首 其四,清末民国初,曹家达,绿波如画日迟迟，脱筈中流览胜宜。输与江郎成别赋，草香南浦饯春时。
舟中望海二首 其一,清末民国初,曹家达,湮郁满中古，横流鸣不平。江湖剩意气，天地几浮生。潮打长鲸立，烟荒独鸟明。抱奇当待价，无任念归耕。
舟中望海二首 其二,清末民国初,曹家达,黝然湛深碧，蹴起浪头花。目力不到处，岂知天有涯。怒涛鸣海蛰，薄雨送神鸦。变化鱼龙惯，池中莫更嗟。
古意,清末民国初,曹家达,天地本非隘，所在遗阻修。蜩鸠抢枋榆，良非南溟俦。壮夫负奇气，一出汗漫游。朝发扬子江，夕至东海头。观水知所积，轰然负大舟。日暮天鼓鸣，惊飙亦已遒。遐哉神禹绩，漭瀁不可求。谁将补天笔，淄此万里流。
采杞谣,清末民国初,曹家达,采杞复采杞，潍阳三月春。还将苦心意，持赠意中人。
端阳偶兴,清末民国初,曹家达,蕉萃天涯旧业非，两番裘葛淡忘归。结繁夏木临窗静，未老春蚕抱叶稀。杜亮爱才知恋主，兰成去国叹无衣。故乡一别音书断，回首江关意绪违。
秋日登城次郭三十三竹汀韵,清末民国初,曹家达,斜阳半城郭，平楚下寒烟。芳草催鶗鴂，疏林响暮蝉。青山旧游地，纨扇已凉天。无任登临感，归途一惘然。
旅夜次竹汀韵,清末民国初,曹家达,瑶瑟怨清夜，秋怀带雨酲。云山逃岁月，风柝动关城。衰俗文章贱，多闲髀肉生。蒪鲈乡梦阔，张翰有馀情。
不寐次竹汀韵,清末民国初,曹家达,莽莽神州地，儒生中夜愁。尘沙埋剑气，风雨乱更筹。边郡思充国，时名愧介休。殷忧方漆室，未暇稻粱谋。
闻道次竹汀韵,清末民国初,曹家达,玉关征戍卒，闻道十年还。书剑南州客，焉支北地山。黄河仍入塞，黑暗乍通蛮。问讯筹边将，谁能定郅兰。
七夕,清末民国初,曹家达,微波脉脉意难通，一夕相思两处同。自别江南惊岁晏，小庭槐叶又秋风。
晨起二首 其一,清末民国初,曹家达,好夜忽辞去，客行秋思长。乡山数归梦，儿女易成行。晓月衔云暗，微风抱树凉。吴门望白马，愿得履朝阳。
晨起二首 其二,清末民国初,曹家达,朝光霁林壑，残月挂城楼。为客春华晚，怀归庶草秋。未随桃梗去，翻憾贾胡留。安得御风术，从之汗漫游。
题郭十九荫汀大令兰菊小影,清末民国初,曹家达,经年高节傲清霜，纫佩无言亦自芳。应为佳人寄情愫，秋风南雁不能忘。
无题和竹汀,清末民国初,曹家达,长河杳渺作然疑，乌鹊桥成末有期。灵寿药酬三秀草，女贞花谢万年枝。怕招寒雁通毫素，又化秋虫络网丝。可恨年来瓶落井，更无消息慰相思。
感旧和竹汀,清末民国初,曹家达,青苔长金井，一岁一秋风。早误杯中水，谁怜爨下桐。尘昏晓镜锁，花落夜庭空。迷误旧游地，天台恨不穷。
将进酒于伊舫同年以螯酒见招情词悱恻作此报之,清末民国初,曹家达,君不见，雁门秋风送寒雁，关山寄处如传箭。又不见，河阳芳树赛春华，昔时霞兰今泥沙。人生欢会在杯酒，安能郁郁空嗟呀。君不见，北芒蒿里一抔土，下有松楸泣风雨。刘伶杜康古有名，几人学得尧舜禹。华灯光照金错卮，日月弦望会几时。
和鲤南四弟见寄,清末民国初,曹家达,抱琴怜古调，三载泣雍门。旧梦落灯影，乡心堕暝痕。江河才士胆，文字古人魂。谁起幽忧疾，难为一并论。
送郭三十三竹汀之天津四首 其一,清末民国初,曹家达,良晤亦已寡，西昆今几传。我来见杨亿，师法得成连。班马意匆遽，飞鸿情渺绵。客中还送别，不似故乡年。
送郭三十三竹汀之天津四首 其二,清末民国初,曹家达,相聚忽不省，胡然今念之。风华出侪偶，儒雅亦吾师。未到山阳感，焉知宋玉悲。前途叹会少，遗迹独何为。
送郭三十三竹汀之天津四首 其三,清末民国初,曹家达,寰海广陵散，苍茫馀断云。比来为客久，高咏几人闻。长路闲秋水，征衫怅薄曛。还应感寥落，对酒一思君。
送郭三十三竹汀之天津四首 其四,清末民国初,曹家达,客子频年事，王孙隔岁期。那堪今雨阔，复此北风时。君慕庾开府，予惭杜牧之。何年更何地，重与话新诗。
为郭三蓉汀题二妙册页,清末民国初,曹家达,儒生不幸落尘网，酒酣耳热发奇想。安能三绝身擅之，大好心手动倾赏。果园先生儒雅师，好画兼好书与诗。检搜当代得二妙，一双幼妇经色丝。戊申十月岁将晏，我访果园初识面。扶出琳琅资饱看，昔所未能今则见。我闻古来文字之初先有画，铸鼎象物出神怪。仓帝六书首象形，思邈作隶古法坏。又闻宋元以来没骨之法称绝奇，后来居上信有之。逸少俗书作鼻祖，二妙同原谁得知。我生已晚非古处，愿求一精快心虑。生羡先生并二难，抚此徬皇不忍去。
偶题二首 其一,清末民国初,曹家达,荆王梦后带微曛，莫遣闲愁便化云。花圃春阳羞照影，莲塘秋水易成纹。百年蛮触原同命，一代风骚合让君。自有相思无寄处，可怜憔悴沈休文。
偶题二首 其二,清末民国初,曹家达,自愧微之与牧之，敢将幽怨托新诗。盈盈野水背人去，婉婉秋棠带雨垂。唤渡何心见桃叶，买山无命夺焉支。一从留得优昙相，花月频年寄梦思。
和果园闲情四咏 其一 咏别,清末民国初,曹家达,迢迢幽怨付骊歌，小蹙临岐双黛蛾。暮雨暗怜芳草长，夕阳空见远山多。从教故国花难老，肯信天涯水不波。一霎流光容易过，虚凉锦幕夜如何。
和果园闲情四咏 其二 咏梦,清末民国初,曹家达,早信关山飞不去，离魂前夜化秋烟。却嫌到此难为诉，转觉相逢是少年。江上南风知我意，天涯破月为谁悬。无端晓色侵罗帐，唤起莺儿恼枕边。
和果园闲情四咏 其三 咏愁,清末民国初,曹家达,团团明镜合欢床，自到秋来每倦妆。落木寒砧动消息，敝裘故剑替思量。闷寻行迹苔花绿，又过归期塞草黄。终是音书传不到，玉阶露下怯空房。
和果园闲情四咏 其四 咏病,清末民国初,曹家达,香炭成灰便不温，小帘人静怕黄昏。寒灯照雨沉孤影，更柝和风咽断魂。莲子有心还自苦，萍花虽好怨无根。如何一别清秋后，长此支离昼掩门。
喜得鲤南病愈消息即道其来书意,清末民国初,曹家达,寒犬吠深巷，荒鸡催短更。有人悲独夜，复此寄遥情。小病嗟同气，多闲愧友生。难将归梦续，侵晓泪纵横。
残荷篇,清末民国初,曹家达,天河西垂晓光澹，露下波回素秋暗。红颜老去不回头，坠粉塘边留浅绀。秋云阴阴化为雨，美人日暮嗟尘土。幽房冷榭深复深，枉记汀洲采芳杜。劝君莫听采莲歌，房空子出当奈何。衣香扇影相代谢，飘零珠泪今则那。缥渺空江寻不得，苦心水底遥相忆。
次鲤南寄怀韵,清末民国初,曹家达,话别痛班荆，良谋百未成。直教情益壮，又及岁将更。康乐不忧弟，孔方疏见兄。欲将归梦照，灯蕊落寒檠。
夜坐和鲤南,清末民国初,曹家达,独夜剔疏檠，岁时心暗惊。寒声催晓急，华发后秋生。边事蜩螗感，故乡鸥鹭盟。不堪回首处，哀诏下神京。
独酌,清末民国初,曹家达,岁寒日复暮，游子各思家。独夜况无侣，吾生非有涯。醒原不如醉，酒更蜜于花。剪烛当邀月，三人对影差。
孤雁和鲤南,清末民国初,曹家达,缯缴虽无亦可疑，勉寻故剑尚无期。照馀秋水涵双影，拣尽寒芦剩一枝。斜月依稀傍关塞，平沙寥落寄桐丝。成行愿向江南觅，怅望天涯动远思。
龙砂道中,清末民国初,曹家达,岁暮天涯一棹归，川途十里漾晴晖。天光照水水照舰，无数鸳鸯绕岸飞。
自遣次鲤南韵,清末民国初,曹家达,渡海轻生负壮心，家山风雨莫相侵。浮生已是成桃梗，故鬼何曾念稿砧。出宙雄锋驱怪物，在梁左翼笑文禽。男儿斗大黄金印，愿借军容棨戟临。
偕三弟裔伯登君山,清末民国初,曹家达,秋风一为别，两载复登临。山色转苍翠，江流空古今。西乌斜日薄，北雁暮云深。又是飘蓬去，悠悠离别心。
旧画窗帘四今存其二感赋一绝,清末民国初,曹家达,岁寒驱人去，多时不在家。窗棂留片纸，犹见昔年花。
感旧,清末民国初,曹家达,向秀山阳路，何年邻笛听。秋风三载意，寒梦五更醒。布被连床暗，疏灯照影青。别来幸无恙，华发已星星。
留别裔伯鲤南两弟,清末民国初,曹家达,斜日东风路，乡尘杳渺间。鱼龙纵大壑，花草莽春山。拔剑歌声壮，临崖酒胆豩。从兹一挥手，六月问刀环。
苏州别鲤南,清末民国初,曹家达,前路寡俦侣，临歧双泪流。天风如有意，相送海东头。长路殊未已，劳人愿小休。何年脱尘网，高卧故山秋。
申浦遇筱四云弟,清末民国初,曹家达,忠信得疑谤，雨风嗟叶予。秦王逐客令，中散绝交书。云翼抉樊去，霜蹄谢枥初。不曾羁绊脱，念我独何如。
奉果园见寄,清末民国初,曹家达,扬子风流愁煞人，未容归钓学垂纶。渐看芳树催行客，不信河桥多解神。白昼看云常忆弟，青年如电况辞亲。鹧鸪唱罢江南道，愿得扁舟载远春。
春雪吟,清末民国初,曹家达,白狼河北春冰坚，潍阳春树冻不妍。陡然花发大如掌，莽宕银海旁无边。拈花怀远寄不得，春鸦蓬蓬飞上天。江南二月好春节，他年折柳难为别。
送潍县宋纬之茂才北上,清末民国初,曹家达,东风吹白日，浪送酒人过。我亦孤行者，时衰无奈何。壮游穷海岱，别梦满江沱。为语商邱子，前途魑魅多。
偕王仲廉宋纬之游春,清末民国初,曹家达,新绿垂杨蘸别津，桃花含笑不胜春。下坡芳草骄如马，抱树游蜂懒过人。世变几曾伤服艾，天涯河处不劳薪。东家臣里窥墙久，安得黄初赋洛神。
登城,清末民国初,曹家达,傍晚忽不惬，高城倚薄醺。远烟低压水，斜景乱衔云。林表馀花瞑，墙隈细草熏。新诗传驿少，吴下怅离群。
秋千谣,清末民国初,曹家达,潍阳三月花正妍，小家女儿登秋千。中央立木上如盖，盖端周密朱绳悬。危梯摇摇与绳接，攀援直上肩摩肩。下有壮夫作驴马，转柱如毂不待鞭。蜘蛛搏丝足拳曲，风吹蝴蝶飞上天。眼花心眩不可状，掌中安得裙留仙。可怜徒博行人笑，十万何曾名一钱。吁嗟薄俗当可革，黑索何时驴马牵。
白纻词,清末民国初,曹家达,春江花暖深复深，江潭双鲤沉复沉。头上青丝易成练，芳时难买千黄金。佳人日暮掩芳榭，梨花烟草生夕阴。山头夜半啼杜宇，白雪摇摇化为雨。
送立门从侄北上,清末民国初,曹家达,芳草燕山路，登临思渺漫。与君磋切意，为客别离难。花发川途远，鸟飞天路宽。相思试回首，明月又高寒。
春感四章 其一,清末民国初,曹家达,野荠甘如饴，杞芽良独苦。甘苦不相借，物物各城府。昔我别家时，繁条媚春煦。时节辄回换，旧意今复睹。日夕东南风，广陌扬尘土。道远不能致，采芳待何补。
春感四章 其二,清末民国初,曹家达,垂垂株藤花，幽芳閟城郭。风日扬其晖，当轩何炤灼。感此青春生，坐愁红颜薄。生无松柏性，时至殚零落。所愿近君子，杂佩以为托。
春感四章 其三,清末民国初,曹家达,潍城高且长，东风飏浅沙。麦苗何泥泥，野草亦已花。仆夫歌况瘁，游子方无家。登高望江流，江流天一涯。谁怜行路心，化作从风车。
春感四章 其四,清末民国初,曹家达,苜蓿出西域，遗种无地无。谁怜径寸草，旧为神马刍。骏骨繁已朽，蹴者遭枉诛。盛时为国珍，衰落弃路隅。
春城曲,清末民国初,曹家达,高城月上蝙蝠飞，风沙袅袅吹罗衣。谁家女儿惜芳菲，对景流连不忍归。去年今日花事稀，鸟啼无泪清露晞。可恨枝头胶漆非，欲倩东风气力微。今年花发复增欷，城头日暮妃呼豨。燕子留人暂忍饥，明年花下将谁依。迢递关山送夕晖，泪眼天涯芳草肥。
送春次园果韵,清末民国初,曹家达,懒命城南薄笨车，草香花落暗咨嗟。悼亡同是怜潘岳，别梦何时到谢家。恨海难回水东注，游丝况系日西斜。吴中大好不归去，阳羡细茶早发芽。
春日登城,清末民国初,曹家达,尘沙日日黦征衣，百尺高城倚落晖。风飐花梢三月尽，春随芳草一时归。渐看海上流莺老，又恐江皋暮雨霏。我是狎鸥新伴侣，白云何事向南飞。
落花拟徐元叹,清末民国初,曹家达,高楼一似闭，春去怕登临。新绿忽在树，东风摇客心。鸟啼夕阳碎，梦入晓云深。漠漠残香冷，天涯思不禁。
潍城晚眺,清末民国初,曹家达,苍莽入墟落，凭高态万千。麦城春动地，海气暮横天。宿鸟下晴翠，疏灯摇暝烟。江南试回首，寥落又经年。
伤春曲和丁文初,清末民国初,曹家达,风吹落红上翠翘，楚王宫中怜细腰。回身抱影看不得，对此风花泪沾臆。山上有山河间河，春归日暮当奈何。镜中前夜老青娥，愁绝蜘蛛结网罗。
俚歌行,清末民国初,曹家达,杨柳迢迢霏路尘，俚歌嘈哳催芳辰。白狼河水随春尽，燕子飞来傍路人。观者环墙钱散雨，博兴小儿击节舞。自言琅琊大道家，弟及九龄兄十五。去年年荒家道亏，阿娘阿爷常忍饥。五月离家未归去，愿得乐土共餔糜。家住博兴陈户店，到此侨居大属餍。多钱博得爷娘欢，侵早出门暮还念。我从客岁来潍阳，骤闻此语心徬徨。世间那有不根草，道上谁家年少郎。
杂感二首 其一,清末民国初,曹家达,荍生陇亩间，离离杂奥草。朝花晕微霞，似妾颜色好。采置襟袖间，力薄忽已槁。色衰爱亦弛，捐弃在中道。传语采芳人，厥初勉自保。
杂感二首 其二,清末民国初,曹家达,芍药名将离，此花古有之。将花糅作羹，此意古未知。阳春二三月，送君当路歧。君如风中絮，妾如机上丝。机丝早朱黄，风絮无还期。烹尽将离花，当无肠断时。
秋海棠二首 其一,清末民国初,曹家达,瘦尽春痕唤奈何，断肠心事更蹉跎。本应弱质惊寒早，终是垂头清怨多。秋草泥人仍宛宛，小虫无意唤哥哥。漫嫌风露霄来重，天上双星正渡河。
秋海棠二首 其二,清末民国初,曹家达,腰肢无力袅睛晖，早岁丰姿转眼稀。神女朱丝遗杂佩，杜秋红泪渍罗衣。相看照水风情晚，又怕芳时火急归。石上紫苔花落尽，却教暮雨傍阶霏。
端阳和果园,清末民国初,曹家达,服艾盈要当采馨，怀沙一赋后骚经。好诗莫向端阳诵，惧有英灵出水听。
留别郭三果园二首 其一,清末民国初,曹家达,学诗不能仙，有酒耻为佛。江南东海滨，同时两怪物。蛟龙化泥鳅，天地入芒芴。风雷助升腾，山川为怫郁。宙合殊藐小，何所容奇崛。丰隆是良友，膏雨如纶綍。
留别郭三果园二首 其二,清末民国初,曹家达,闻道苦不早，所在争鸡虫。笑彼人间世，荣瘁那可同。依草而附木，恣睢为世雄。异代方策间，乃成亡是公。何怪宣尼后，屈节为家僮。
航海遇雨,清末民国初,曹家达,冯夷恶作剧，风雨昼冥冥。海水立深碧，天光沉断青。鸣号息禽鸟，滉宕眩精灵。可怪同舟济，苍茫只独醒。
送春次东坡韵,清末民国初,曹家达,光阴过鸟去难追，愿托垂杨絓落晖。南浦未应芳草长，西洲空见伯劳飞。浇馀浊酒愁盈掬，织就回文泪满机。迢递关山寻旧梦，更无情绪悟前非。
之梧塍途中作,清末民国初,曹家达,绿阴深处野人家，岸曲垂杨系钓槎。蝴蝶一双飞不定，晓风扶上马缨花。
郊行,清末民国初,曹家达,江岸远环碧，乡山无限青。三年此回首，一岁复重经。野草依人去，林花照水醒。含愁独不见，日夕采芳馨。
夜坐,清末民国初,曹家达,哀乐尽陈迹，冷灰燃夜中。草虫绵暗雨，木叶斗秋风。灯火息群动，关河思转蓬。摊笺寻旧意，此意渺难穷。
题山水,清末民国初,曹家达,清溪带长薄，芳草随人远。偷闲为买山，不恨西风晚。
七夕二首 其一,清末民国初,曹家达,何似人间乌鹊桥，一年难得可怜宵。劝郎莫便天河去，暂下吴门看早潮。
七夕二首 其二,清末民国初,曹家达,小别津梁日易矬，经年浮海感风波。一言凭报天孙道，营室归来莫渡河。
题吴门袁恂如梨花春雨图三首 其一,清末民国初,曹家达,百丈山头啼杜宇，东风瘦尽梨花雨。雨湿阶庭生夕烟，愿随明月飞上天。可怜数尽谯楼鼓，缺复缺兮夜三五。
题吴门袁恂如梨花春雨图三首 其二,清末民国初,曹家达,天帝一醉呼不醒，巫阳下招天冥冥。啼鹃不向天涯路，衔花燕子怀芳馨。蛛尘暗雨日复夕，一寸柔肠化百千。
题吴门袁恂如梨花春雨图三首 其三,清末民国初,曹家达,梨花垂垂白雪香，欲饮不饮泪满觞。问君何所思，乃在广莫之野无何有之乡。上有青冥高天下渌水，魂魄不到关山长。年年春雨阶头石，泪下苔花化成碧。
次壁间韵,清末民国初,曹家达,新月高高挂玉钩，谁家捣练动新愁。山南鸿雁惊残夜，塘上芙蓉泣素秋。纨扇罗衣催晼晚，石阑金井更清幽。天涯不少还乡梦，远树含烟莫上楼。
秋柳四章次渔洋山人韵四首 其一,清末民国初,曹家达,宛宛柔荑悦素魂，频年离绪托吴门。淡云去雁迷凉信，疏雨啼鸦搁暝痕。荒址销馀金粉气，浣沙重问苧萝村。苏台圮后无麋鹿，六代烟花一并论。
秋柳四章次渔洋山人韵四首 其二,清末民国初,曹家达,一握青丝未著霜，沧浪风色近山塘。江南乌鹊还成渡，天上牵年又服箱。曾是还归怜帝子，不堪愁思寄吴王。明星挂曙无人见，凉晕萧条碎石坊。
秋柳四章次渔洋山人韵四首 其三,清末民国初,曹家达,何年佳梦染春衣，絮果萍因往迹非。天宝白头眉样改，嗣宗青眼酒人稀。长亭北道连天迥，羁客南心傍月飞。好是枝条易攀折，渡江春信不曾违。
秋柳四章次渔洋山人韵四首 其四,清末民国初,曹家达,为抚淩云不自怜，东风无恙袅晴烟。亭台玉树新翻本，塘堰萍花旧脱绵。惜别不惊流水梦，向荣终后语冰年。即今未便伤摇落，记取青青大道边。
再叠前韵四首 其一,清末民国初,曹家达,故乡回首乍销魂，依旧长条锁院门。已是腰围怜瘦影，况堪眉样黦春痕。声声晓月枝头鸟，草草斜阳郭外村。三载漂摇成往迹，惯将闲恨一并论。
再叠前韵四首 其二,清末民国初,曹家达,石阑金井未经霜，一角疏阴蘸曲塘。散发飘蓬怨归沐，落花团絮不盈箱。树缘赐姓怜杨氏，恨写如眉托汉王。传语行人莫攀折，年年清荫晕花坊。
再叠前韵四首 其三,清末民国初,曹家达,白纻西风感故衣，阳关三叠好音非。乱鸦荒驿馀晖在，流水长桥去梦稀。天远难牵征骑返，月明愁见夜乌飞。乡园亦有琅琊思，对此依依未忍违。
再叠前韵四首 其四,清末民国初,曹家达,芜皋蘅薄旧相怜，一掬闲情化晓烟。醉眼相看几晨夕，垂头如诉更缠绵。删成小草壬辰岁，种就愁苗戊子年。莫向西风怨憔悴，垂青终在早春边。
王西樵有丹凤城南之赋姑效其体,清末民国初,曹家达,丹凤城南秋夜长，罗衣叶叶感秋霜。野风何事穿帘箔，落月无心照屋梁。边塞雁鸿书未得，星河牛女道相望。暮江烟柳丝如织，不为离愁也断肠。
儿子肇湘作落叶二首语涉旖旎变格示之,清末民国初,曹家达,无端摇落古墙头，铁骑金戈动素秋。霜月含芒争出锷，江山无恙独登楼。闺中少妇十年恨，塞上征人一夜愁。自是天光还本色，别风淮雨各清遒。
秋夕次黄仲则韵,清末民国初,曹家达,天街云净报更迟，一种情怀两不知。架上罗衣新浴后，箧中纨扇已凉时。鲛人望远抛珠泪，蚕箔经年理乱丝。剩有楼东旧时月，却教深夜慰相思。
自苏台旋里青阳道中次渔洋山人韵四首 其一,清末民国初,曹家达,扁舟来往处，相望水边楼。欲住榜人发，回头烟树秋。
自苏台旋里青阳道中次渔洋山人韵四首 其二,清末民国初,曹家达,潮落蔡经水，云昏峨耳山。人言祖龙迹，鞭石到人间。
自苏台旋里青阳道中次渔洋山人韵四首 其三,清末民国初,曹家达,秋虫鸣树巅，平芜乱溪曲。渔人夜不归，秋灯满寒绿。
自苏台旋里青阳道中次渔洋山人韵四首 其四,清末民国初,曹家达,郎住君山陲，妾家芙蓉湖。日暮采芙蓉，相思乱菰蒲。
登君山次渔洋山人江阴何明府邀登君山韵二首 其一,清末民国初,曹家达,三十三峰尽，长江馀断流。崖荒白日迥，潮上晓天浮。陡绝百川障，曰归三载秋。新城不再过，谁与话闲愁。
登君山次渔洋山人江阴何明府邀登君山韵二首 其二,清末民国初,曹家达,不见何明府，曾闻遗迹经。流泉枕磐石，荒草漫山亭。鱼鸟兼秋远，风云起昼冥。谁将入诗卷，眼底有馀青。
登城,清末民国初,曹家达,山势落平楚，北风浪打头。圮墙连蔓草，野竹上城楼。风雨不觉晚，江天无限秋。芳心易数化，浩荡怨灵脩。
向协吕书法歌,清末民国初,曹家达,向生协吕称绝奇，中年高卧君山陲。解衣磅礴出毫素，大书特书臣能为。僵立熊罴走蛟兕，倒挟雷火光陆离。时衰文士贱如土，反来市上学作医。医乎医乎勿轻试，主人半纸麋鹿醉。
无题次渔洋山人和西樵韵,清末民国初,曹家达,洛浦申防勉自持，黄初风调托陈思。心随破镜飞天夜，怀抱明珠坠水时。湖海文禽羞比翼，阶庭红药怨将离。牵牛秋思今何限，尘海茫茫两不知。
再叠前韵,清末民国初,曹家达,铃索依依勉护持，东风沉醉独凝思。绿珠又值伤春节，碧玉重逢未嫁时。陌上吴歌归缓缓，秦中燕草感离离。蹇脩早被来迟怨，梦里愁中不自知。
和果园见寄二首 其一,清末民国初,曹家达,江上北风早，书随秋雁来。抚兹一怊怅，望远重低徊。早被蛾眉嫉，花劳虚径开。还应迂道访，珍重酌金罍。
和果园见寄二首 其二,清末民国初,曹家达,闻道张公子，訑訑声色多。拒人千里外，逐客剧秦过。才士出京洛，明公施网罗。独怜东海曲，属和寡阳河。
题莫愁图,清末民国初,曹家达,春花艳艳隔云端，石榴多子心更酸。阿侯傍母作娇态，向来不识关山寒。关山直北道路长，交河木落天雨霜。年年砧杵辽阳感，孤负流苏白玉床。男儿斗大黄金印，梦落秋闺动寒信。
八月十六观潮,清末民国初,曹家达,东下七千里，江声连大荒。荆扬一行潦，天地几流觞。灏气难浮动，元精出混茫。禹功明德远，太息旧当阳。
秋虫次裔伯三弟韵二首 其一,清末民国初,曹家达,里门三载别，萧艾感群阴。复此草虫语，牢愁中夜侵。远风和太息，旧向几消沉。应念苏台畔，秋灯照苦吟。
秋虫次裔伯三弟韵二首 其二,清末民国初,曹家达,残暑倏已尽，苔花连夕阴。如何草虫语，偏向旅人侵。短梦和灯落，乡愁抱月沉。遥知独醒侣，倚枕发长吟。
秋草次李义山落花韵,清末民国初,曹家达,王孙去不返，秋蝶上阶飞。旧意隔春雨，芳心悬夕晖。野行悽已绿，天远送将归。独自溯遗迹，莓苔生石衣。
苔花四咏 其一 掖庭,清末民国初,曹家达,憔悴当年旧绮罗，长门深锁奈愁何。泪凝春雨双飞蝶，发晕秋波五斛螺。正恐玉阶寒色近，漫疑前殿夜明多。锦衣绿字年年换，输与宫人画黛娥。
苔花四咏 其二 秋闺,清末民国初,曹家达,自别天涯锁院门，不堪芳草忆王孙。稿砧去后迷行迹，金井秋荒涴水痕。蛩絮凉烟侵白晓，萤黏残雨又黄昏。捣衣石上从今拭，边寒荒草一并论。
苔花四咏 其三 园林,清末民国初,曹家达,惨绿斜阳结暮愁，朱门回首罢春游。同岑臭味输温郭，高阁芳尘感应刘。数遍花兰梧甃暗，重来枞屐石台秋。即今漫扫题诗处，一任西风鸟迹留。
苔花四咏 其四 别墅,清末民国初,曹家达,门设常关养岁华，更无驷马并高车。一痕睛翠熏衣桁，数点清光映画叉。时有蜗涎侵粉壁，悄无人迹数庭花。休将香屑前身问，落叶深深长昔耶。
宋梅圣俞有儗王维观猎诗嫌其不类因更儗之,清末民国初,曹家达,笳鼓暮开营，材官猎北平。天风响鸣镝，野烧上边城。远逐盘雕处，还誇谈虎情。归途一呼啸，苍莽乱山横。
君山登望江楼次柳子厚登柳州城韵,清末民国初,曹家达,扬子东流接大荒，江潭烟树正茫茫。风驱海势倾鳌背，天逼山光入女墙。酒胆纵横通灏气，剑花芒角截空肠。嗟予萍梗经三岁，几度登临睨旧乡。
前作意未尽更仿崔司勋体,清末民国初,曹家达,江流遥望古人去，谁使高楼名望江。此楼千载几存毁，日日空江淘急泷。西属延陵留片石，东封黄歇玷名邦。摇情莫共烟波远，输与吴姬春酒缸。
秋雨次钱双山秋灯韵,清末民国初,曹家达,飒飒萧萧寄恨迟，阶庭秋草尚葳蕤。清愁难共蕉心展，旧意还惊竹泪随。深锁帘栊人去后，峭寒衾枕夜阑时。却嫌灯底虫声急，絮断离肠总不知。
叠前韵,清末民国初,曹家达,独夜沈沈怯睡迟，昏灯小草委红蕤。衣经刀尺心先碎，寒入关山梦未随。病叶风枝怜往迹，落花烟草溯春时。铅华销歇浑何事，诉与来宵明月知。
夜坐偶兴二首 其一,清末民国初,曹家达,萧萧草树掩重门，灯底流光数梦痕。黄茧绵多感丝子，绿苔花谢怨王孙。飙回瀛海蓬山远，雨湿秋河破镜昏。欲采海棠寄红泪，不堪重与话蓬根。
夜坐偶兴二首 其二,清末民国初,曹家达,宿雨淹淹月上迟，断魂应是夜灯知。露凝兰蕙留芳泽，花老菖蒲怨失时。春草经年还揽结，秋蚕竟夕未成丝。问遗空忆双珠佩，愿托铙歌有所思。
韩生夜奠荷珠歌辞,清末民国初,曹家达,白狼河水西北流，西乌日夕上城头。美人荷珠隔黄土，韩生德钦空抱愁。左罗殽核右浆酒，暗草萧萧生陇邱。深情幽意两未通，长夜急景难久留。他年此意当语谁，天鸡旦旦无人知。
白莲曲四首 其一,清末民国初,曹家达,淩波步罗袜，烟中露恍惚。背人自幽怨，不忍见秋月。
白莲曲四首 其二,清末民国初,曹家达,将叶作团扇，那愁风雨多。空留一腔丝，脉脉诉微波。
白莲曲四首 其三,清末民国初,曹家达,江南可采莲，采莲畏秋雨。皎然颜色好，谁信菂中苦。
白莲曲四首 其四,清末民国初,曹家达,托生渌水中，纯白无纤瑕。剖心石榴红，不似蚕豆花。
青桐歌二首 其一,清末民国初,曹家达,青青梧桐树，孤生复抽条。不遇蔡中郎，自分爨下焦。
青桐歌二首 其二,清末民国初,曹家达,良材不在大，俗目交失之。知音在微妙，縆以空同丝。
团扇歌,清末民国初,曹家达,团扇复团扇，可怜怀袖中。冷暖在时节，不敢怨秋风。
九日登君山二首 其一,清末民国初,曹家达,江上山光转寒翠，山崖望远此登楼。烟横白鸟过江去，三十三峰都是秋。
九日登君山二首 其二,清末民国初,曹家达,茱萸黄菊遍南州，曾记虞山载酒游。楼外微风秋叶冷，满天霜露下汀洲。
重九日寄怀果园二首 其一,清末民国初,曹家达,别离鲜佳况，梦落东海滨。结交亮情愫，况在踪迹亲。天鸡中夜唤，含意良未申。梦寐不可凭，感此及萧辰。自昔五月中，置酒娱嘉宾。日暮灿华烛，既醉难具陈。端阳无好诎，高歌惊入神。焉知良会稀，再来道无因。愿为陌上桑，日夕河清尘。
重九日寄怀果园二首 其二,清末民国初,曹家达,大雅久不作，清狂君得之。江淮枳棘丛，徒手难为披。假道求芳泽，出门悲路歧。路歧尚可言，飘风复增欷。愿言采秋菊，遐寄长相思。滨海难为致，踯躅当语谁。区区一寸心，日暮相与期。
读渔洋山人秋柳诗,清末民国初,曹家达,垂柳垂杨别绪多，琅琊心事托微波。景光腼面不相照，少壮几时奈老何。天女散花空色相，武梁刻石笑形摩。索瘢莫信归愚老，多少词人叹赏过。
送鲤南四弟之苏州,清末民国初,曹家达,暝色上河梁，野草亦离离。人影隔烟树，送子当路歧。嗟予鲜同气，况在天一涯。自昔别严亲，道路长相思。今兹复归来，畴念成孤儿。挥手一以别，怆恍不尽辞。努力爱春华，及此少年时。登高望天末，忧思当告谁。鹡鸰怀至性，岁寒相与期。
大除夕为本生父身后百日书以志痛二首 其一,清末民国初,曹家达,临歧空忆泪痕斑，东海无端倦鸟还。今日盘蔬晕深碧，更凭谁说念家山。
大除夕为本生父身后百日书以志痛二首 其二,清末民国初,曹家达,漫从叔宝问心肝，红烛沉沉向夜阑。忍记昔年风雨夜，尊前温语劝加餐。
江城春望,清末民国初,曹家达,城阙静朝晖，春烟荠麦肥。江乌傍地转，山翠扑人飞。登眺只如此，苍茫谁与归。年来惯飘泊，不自怨芳菲。
春雨,清末民国初,曹家达,东风吹绿漾平池，花事年来信较迟。欲采芳馨早归去，湿云飘落暮山陲。
和鲤南四弟病中,清末民国初,曹家达,春光深处早梅稀，细数频年往迹非。庭草已拚随梦化，溪云何事背人飞。可曾鸿爪遗晴雪，枉记蛛丝繫落晖。莫是词人易萧瑟，谷风阴雨弃葑菲。
采菲,清末民国初,曹家达,新绿猗猗剧可怜，颓垣日薄长春烟。十旬苦口酬春病，一掬芳心及早年。下体忍言中道弃，为菹重结醢人缘。杞芽臭味曾相配，回首前期辄惘然。
采杞,清末民国初,曹家达,晨斋难得放翁俱，分我杯羹事岂诬。早是蔫红佩秋实，又搀新绿出皋芜。天精肯待春阳荟，地骨才经夜雨苏。自笑三年仍耐苦，分明寻到旧根株。
寒食次杜少陵韵,清末民国初,曹家达,携幼出城郭，车尘晓不飞。麦苗垂宿雨，山翠靓朝晖。展墓时既晚，采芳晴更违。遥怜大堤上，薄暮淡忘归。
上冢经敔山下,清末民国初,曹家达,晴色驻谽谺，浓春长麦芽。行人小如蚁，樵路曲通蛇。草长连峰磴，泉疏养石华。还如陶靖节，时至命巾车。
清明郊行,清末民国初,曹家达,积雨黯春思，东风吹晓痕。城隈莽平楚，山势落孤村。散步出松涧，遥情揽木根。频年催送远，芳草旧王孙。
上巳戏集禊帖八首 其一,清末民国初,曹家达,山曲林阴静，流觞映带之。崇兰欣有托，脩竹若为期。日暮毕群感，风清会故知。人怀永和岁，寄兴昔于斯。
上巳戏集禊帖八首 其二,清末民国初,曹家达,脩禊兰亭会，群贤迹已陈。风期随所遇，今昔每相尊。兴感故山暮，畅怀流水春。快然一俯仰，趣舍异时人。
上巳戏集禊帖八首 其三,清末民国初,曹家达,风日会清朗，畅游欣得天。山林不知老，觞咏亦能贤。每览古人事，相期诸少年。幽兰合湍水，静躁契清弦。
上巳戏集禊帖八首 其四,清末民国初,曹家达,林亭足怀抱，兰室长清幽。随以地欣得，畅然天与游。会当暂观察，一述古风流。无事及娱乐，情迁因短脩。
上巳戏集禊帖八首 其五,清末民国初,曹家达,万殊系大化，向春时托生。无为痛古昔，及此齐殇彭。仰遇天风朗，俯怀山水清。永言极所寄，异世有同情。
上巳戏集禊帖八首 其六,清末民国初,曹家达,地静清游盛，兴怀得未尝。林兰茂春集，山竹带流觞。尽致形骸放，殊情弦管将。当风一嗟咏，坐听水浪浪。
上巳戏集禊帖八首 其七,清末民国初,曹家达,事外得静致，山人天所殊。取怀乐相与，览兴况同符。万类尽陈迹，一觞能自娱。所之在游骋，不事托虚无。
上巳戏集禊帖八首 其八,清末民国初,曹家达,世会少知己，相期在所欣。形骸不系迹，少长尽能文。感兴及时至，清流无足云。兰亭今已矣，览古有同群。
春尽和郭三果园三首 其一,清末民国初,曹家达,芳树成阴紫陌尘，蹈青归去不胜春。新巢燕子忙于客，细水鱼苗解避人。病酒不时寻梦去，惜花常恐与秋邻。闲云野鹤清癯相，珍重诗篇莫等身。
春尽和郭三果园三首 其二,清末民国初,曹家达,新树阴阴苏幕遮，鬓丝禅榻损年华。漫扶残醉归樊素，何处回廊梦谢家。庭草暮寒怜碧玉，海棠春睡褪红霞。废垣过雨无人迹，薄暮东风野荠花。
春尽和郭三果园三首 其三,清末民国初,曹家达,旧梦如云记未真，即今摇落倍伤神。风阑花信遗红药，江晚歌声起白蘋。芳树含愁啼谢豹，荒山无主怨刘晨。繁华已逐轻尘散，记取茶蘼未了因。
城北散步四首 其一,清末民国初,曹家达,城阴带幽寂，散步出林西。朝荠薆清景，春归荒旧蹊。溪云傍花宿，野鸟过墙啼。多事风前絮，飘萍不化泥。
城北散步四首 其二,清末民国初,曹家达,斜拖入村落，经行晓露微。巢林来燕少，采药带蜂归。空翠静围屋，残红乱点衣。美人竟迟暮，不敢怨芳菲。
城北散步四首 其三,清末民国初,曹家达,汉县毗陵迹，河寻古暨阳。脩篁昂村舍，戎菽漫城墙。花暖意将别，水流心与长。采芳时既晚，聊复一相羊。
城北散步四首 其四,清末民国初,曹家达,客魏旧遗孽，生祠今作廛。羹鱼贪近水，生菜不论钱。境僻薄车垢，林深养灶烟。结庐容小隐，不敢望前贤。
夏日闲居二首 其一,清末民国初,曹家达,春尽了无迹，漫然清兴殊。林阴羃江浒，芳草上城隅。午梦书为蘖，醉乡天与徒。南风知我意，吹熟北村庐。
夏日闲居二首 其二,清末民国初,曹家达,覆渚藤花润，到门山气佳。绿浮莲出水，红绽药当阶。养静得随遇，劳生各有涯。亦知少朋从，风雨过茅斋。
并蒂白牡丹和陈中权,清末民国初,曹家达,漫将倾国比名花，莩甲孪生泯寸瑕。南海双珠神女佩，东山连璧素王家。亭台两照琼枝艳，姊妹严妆雪练纱。毕竟同根得辉映，银盘轻粉莫相誇。
端阳寄怀果园,清末民国初,曹家达,客里端阳记去年，坐看诗老雪盈颠。高歌尽日添桦烛，大爵何时拜酒泉。傍舍桑条初宛宛，隔溪荷叶正田田。一从道上风波恶，心繫蓬山懒剌船。
横塘访马生近文六首 其一,清末民国初,曹家达,出郭不知远，寻幽过小桥。野花齐上冢，密树暗通潮。蒲沼连风叶，畦秧森露苗。先生具杯酒，赤脚漫相邀。
横塘访马生近文六首 其二,清末民国初,曹家达,村径连高竹，家家起麦尘。水牛闲立鸟，田犬惯随人。守拙待逢岁，无才劳问津。会当买山隐，过此学垂纶。
横塘访马生近文六首 其三,清末民国初,曹家达,地僻更知稼，家贫尚卖书。种芸祛宿蠹，刈麦得枯鱼。老死不相往，乡风还太初。市喧亦已绝，何所问高车。
横塘访马生近文六首 其四,清末民国初,曹家达,牢落苦不适，闲寻方外游。茶凉还解渴，兴到亦能讴。雨过瓜蔓长，风回莎草秋。羡君知足意，一勺复何求。
横塘访马生近文六首 其五,清末民国初,曹家达,更著谢安石，来看王子猷。斜阳连野秀，空翠长庭幽。篱槿刺伤手，溪毛长过头。农人方有事，预作稻梁谋。
横塘访马生近文六首 其六,清末民国初,曹家达,二麦俱秋日，仓储各满家。市人来买面，稚子懒烹茶。苔砌初藏蚓，秧畦催吠蛙。何当逢暇日，重与话桑麻。
马缨花,清末民国初,曹家达,马缨花，路旁槁，劝郎莫向关山道。谁家东风吹少年，花底红颜不常好。流黄织就星欲稀，阶前白露生秋草。君不见秋河相望东壁东，天帝醉梦真珠红，欲渡不渡心忡忡。
后塍中街巷先君寄庐晚眺和鲤南四弟,清末民国初,曹家达,暑雨不知处，山光澄夕凉。烟萝摇月碎，云树际天苍。灯火夏虫急，粳苗春酒香。频年送游子，闾巷莫相忘。
七夕,清末民国初,曹家达,圹埌三千界，高寒十二楼。传闻驾灵鹊，及此渡牵牛。漠漠星河夜，迢迢营室秋。频年劳怅望，日夕怨灵修。
重九日为鲤南死后四十九日赋以志悼四首 其一,清末民国初,曹家达,世事茫茫成憯嗟，登高何处望天涯。夜台回雁无消息，扁豆犹开屋角花。
重九日为鲤南死后四十九日赋以志悼四首 其二,清末民国初,曹家达,曾盼秋来腰脚轻，君山青抱暨阳城。登临竟作他生约，又恐相逢记不清。
重九日为鲤南死后四十九日赋以志悼四首 其三,清末民国初,曹家达,七夕诗成少和章，中秋相约暨重阳。于今黄菊西风瘦，赢得灵前泪满觞。
重九日为鲤南死后四十九日赋以志悼四首 其四,清末民国初,曹家达,荏苒风光换袷衣，野田又是长葑菲。残秋心绪无人识，坐对莓墙冷夕晖。
孤雁次崔礼山韵,清末民国初,曹家达,懭悢寥天一，惘然何所之。野云共来去，江雨失栖迟。对影暗相逐，传声虚更随。在原空急难，所得是狐疑。
孤雁拟杜少陵,清末民国初,曹家达,中道苦相失，静言难奋飞。素烟寒独觉，白雪和应稀。杳杳只如梦，凉凉仍未归。高楼羁客在，清夜倍沾衣。
足梦中诗,清末民国初,曹家达,空古跫然溯足音，涧泉如带复如琴。溪云闲送野航暮，山意每随秋气深。右臂未缘鸮炙化，失心重与鹿隍寻。漫憎梦里仍占梦，忆弟而今梦亦沉。
城北散步,清末民国初,曹家达,树影落芳洲，澹然忘去留。夕阴散潭底，秋草过人头。鱼伏水初冷，鸟啼村更幽。吾生得随寓，江海藐沙鴎。
寒草,清末民国初,曹家达,大漠萧萧天雨霜，不应仍是怨春阳。青丝垂尽明妃冢，白日初昏古战场。猎火烧时见鹰隼，野风低处散牛羊。可怜脩竹经来惯，依旧含烟傍女墙。
代如皋某拈木芙蓉美人二首 其一,清末民国初,曹家达,含思脉脉静娟娟，绰约丰姿不可传。兰泽草香醒梦蝶，锦城花事听啼鹃。红颜相照还应妒，青镜慵妆只自怜。盈掬芳声莫远致，忍教轻替拒霜研。
代如皋某拈木芙蓉美人二首 其二,清末民国初,曹家达,遥隔蓬山路可通，一生从未识东风。魂飞燕草经年碧，心似湘莲澈底红。写影偶留琼玉馆，无媒常傍蕊珠宫。当前但得回眸笑，肯借如皋射雉弓。
立春日登君山三首 其一,清末民国初,曹家达,岁事逼人更，登临腰脚轻。青天盖平野，丹嶂卫重城。霜气草根变，烟光松际生。苍然试凝望，落日大江横。
立春日登君山三首 其二,清末民国初,曹家达,昨夜送寒气，喧传出土牛。我怀殊怫郁，登此望江楼。凫雁远天没，鱼龙高浪遒。独怜山下水，来往送行舟。
立春日登君山三首 其三,清末民国初,曹家达,隔岁逢人日，梅花光照衣。今年春较晚，风信未曾归。城下求黄石，江楼坐翠微。野鸦未相识，何事傍人飞。
拟行行重行行,清末民国初,曹家达,行行重行行，出门何所之。暮薄黄尘飞，相送不尽辞。平地载双轮，去去风飙驰。风飙亦已急，嗒然当路歧。露草萎阶除，新树发华滋。时节倏迁易，会言长相思。焉知东流水，潮汐无还期。忧思寄鸿雁，测测心不持。日月有光煇，惠照松柏姿。
杂诗二首 其一,清末民国初,曹家达,东风天上来，动我芙蓉幕。阳春变林鸟，百卉欣有托。佳人美芳姿，膏兰不自薄。采芳不当年，时过惮零落。念此一徘徊，日暮感寥廓。
杂诗二首 其二,清末民国初,曹家达,去者不可追，岁月如飙驰。不闻阳鸟飞，暂挂秋虫丝。圆荷媚朱明，兰泽多春姿。风日见摇荡，萎谢当语谁。所以古之人，光景贵及时。
晚眺,清末民国初,曹家达,落日照空营，春鸦啼上城。夕阴低野秀，市语入江声。乍见晚花发，仍馀芳草情。天涯不可接，只是暮云横。
落梅四首 其一,清末民国初,曹家达,凛烈岁云暮，北风江上寒。怀人当此夜，曾借一枝看。香雾侵帘幕，春灯照绮纨。仍怜后庭树，累月未摧残。
落梅四首 其二,清末民国初,曹家达,谁是探花使，骑驴过小桥。兼程冒风雪，一掬尽琼瑶。不信前期发，经时得后凋。无端动惆怅，风信判来朝。
落梅四首 其三,清末民国初,曹家达,大造苦无赖，摧花生夕阴。如闻向秀笛，痛折伯牙琴。夜怨随风紧，春愁抱雨沉。便教能结实，结实亦酸辛。
落梅四首 其四,清末民国初,曹家达,色相本空幻，词人清恨多。采芳遗洛水，掬月吊湘娥。所见旧如此，牢愁今若何。徐熙能写似，消遣为情魔。
逸上巳,清末民国初,曹家达,逸少兰亭序，元长曲水诗。斯人不可作，高调若为期。草长回波暗，风吹落照迟。谢家无好梦，今我复何为。
游春戏集大令十三行,清末民国初,曹家达,杂佩交衡薄，明珠解汉滨。灵脩嗟独处，诚素未见申。拾翠嬉游女，采芳期远人。微吟感予弃，从倚托和神。
清明后五日上冢杂咏五首 其一,清末民国初,曹家达,田水涓涓入涧遥，白云山外未全消。游尘十丈不飞起，朝日东风养麦苗。
清明后五日上冢杂咏五首 其二,清末民国初,曹家达,鞭石成桥气未降，祖龙雄杰世无双。舆夫至竟誇秦法，一角残山夜渡江。
清明后五日上冢杂咏五首 其三,清末民国初,曹家达,白草连山一道斜，野芳消歇易成嗟。独怜樵采经年病，尚有春来鼠子花。
清明后五日上冢杂咏五首 其四,清末民国初,曹家达,问道山梅发几枝，无人灌溉渐离披。他年若使增封树，好记先人手植时。
清明后五日上冢杂咏五首 其五,清末民国初,曹家达,山外东风送落晖，山中花鸟暂相违。游蜂似惜人归去，傍著车尘款款飞。
柳絮二首 其一,清末民国初,曹家达,未似长条易折攀，旧痕摇荡满江关。寄愁北渚根难繫，已落南家梦不还。野气渐昏盘马路，游尘齐上望夫山。黄莺何事催春去，远送斜阳度水湾。
柳絮二首 其二,清末民国初,曹家达,亭亭脉脉太凄迷，碎擘春烟照曲溪。别意惊看来去迹，绮情难忏短长堤。风回歌扇初疑雪，雨湿芳心易化泥。懊恼吟成关塞远，况堪飘泊画楼西。
喜得果园寄怀之作集杜报之十二首 其一,清末民国初,曹家达,大雅何寥阔，先生艺绝伦。江湖后摇落，鹰隼出风尘。不愿论簪笏，生涯脱要津。宽心应是酒，白发好禁春。
喜得果园寄怀之作集杜报之十二首 其二,清末民国初,曹家达,良会不复久，三年独此心。艰难归故里，感动一沉吟。人见幽居僻，真为烂漫深。几时杯重把，秀气豁烦襟。
喜得果园寄怀之作集杜报之十二首 其三,清末民国初,曹家达,故人得佳句，颇觉寄来迟。意惬关飞动，忧端且岁时。烟尘独长望，花柳更无私。今日明人眼，残尊席更移。
喜得果园寄怀之作集杜报之十二首 其四,清末民国初,曹家达,万象皆春气，梅花年后多。深知好颜色，且得慰蹉跎。胜地初相引，古人谁得过。不知沧海上，君子意如何。
喜得果园寄怀之作集杜报之十二首 其五,清末民国初,曹家达,牢落乾坤大，吾生亦有涯。说诗能累夜，得醉即为家。日晚烟花乱，无村眺望赊。今朝好晴景，百草竞春华。
喜得果园寄怀之作集杜报之十二首 其六,清末民国初,曹家达,壮惜身名晚，因人作远游。风尘三尺剑，天地一沙鸥。星落黄姑渚，貂馀季子裘。散才婴薄俗，心折此淹留。
喜得果园寄怀之作集杜报之十二首 其七,清末民国初,曹家达,东郡趋庭日，超然欢笑同。竹深留客处，花发去年丛。去远留诗别，更长爱烛红。本无轩冕志，不儗哭途穷。
喜得果园寄怀之作集杜报之十二首 其八,清末民国初,曹家达,近公如白雪，益破旅愁凝。客礼容疏放，忘形向友朋。昔承推奖分，况浥酒如冰。老去才难尽，词场愧服膺。
喜得果园寄怀之作集杜报之十二首 其九,清末民国初,曹家达,眼边无俗物，散帙壁鱼乾。途远欲何向，穷愁岂有宽。平生感意气，吾道属艰难。同调嗟谁惜，塌然摧肺肝。
喜得果园寄怀之作集杜报之十二首 其十,清末民国初,曹家达,去郭轩楹敞，新诗更忆听。侧身千里道，逐客一浮萍。蓄志思江汉，斯人尚典型。别离伤老大，愁绪月冥冥。
喜得果园寄怀之作集杜报之十二首 其十一,清末民国初,曹家达,杖策时能出，清晨向小园。桑麻沾雨露，岁月在衡门。长日容杯酒，非君谁与论。天涯故人少，北望苦销魂。
喜得果园寄怀之作集杜报之十二首 其十二,清末民国初,曹家达,用拙存吾道，空闻二妙归。论交翻恨晚，兹日倍多违。黤黤长江去，轻轻花絮飞。杖藜从白首，道远素书稀。
春暮登城次果园韵,清末民国初,曹家达,旧梦如云至竟迷，江南又见草萋萋。暮山相向春潮急，芳树无言野鸟啼。诗为效颦重觅句，事经回首一含悽。天涯若作比邻看，好语庄生物论齐。
儿子锡嘉集曹子建语寄果园因亦戏为之,清末民国初,曹家达,人生忽若遇，离思故难任。天地无穷极，江湖迥且深。浮沉各异路，愿欲托遗音。千里殊风雨，翩翩伤我心。
春尽后一日次果园桑厂口占韵,清末民国初,曹家达,斗柄东垂转帝车，旧题检阅每咨嗟。香泥剥落游山屐，飞絮蹉跎卖酒家。难锁阿甄金屈戍，空怜隋氏玉钩斜。长镵不刈春愁种，别后芳心长蘖芽。
初夏登城,清末民国初,曹家达,新树团团暗夕霏，暮江风物换芳菲。蔷蘼花好刺伤手，不共青春独后归。
戏和褚圣教题语,清末民国初,曹家达,涓涓新绿净如揩，静气迎人惬素怀。数点落花风不定，夕阳蝴蝶上苔阶。
赠伶人孙兆蓉四首 其一,清末民国初,曹家达,闻道江南出辨才，清歌妙舞独登台。同蹄白纻垂垂老，幸得周郎顾曲来。
赠伶人孙兆蓉四首 其二,清末民国初,曹家达,岐王宅里旧歌弦，得友维摩也自贤。一阕鹧鸪两行泪，江南肠断李龟年。
赠伶人孙兆蓉四首 其三,清末民国初,曹家达,金粉飘零三百年，石桥巷口草芊芊。桃花扇里风流尽，犹唱南朝燕子笺。
赠伶人孙兆蓉四首 其四,清末民国初,曹家达,公庭万舞辄心酸，旧日衣冠不忍看。我诵简兮三太息，几人青眼到伶官。
感浙人某劾权奸事,清末民国初,曹家达,珍惜身名亦自贤，升沉何必问天渊。黄河止浊无馀策，白雪哀歌有独弦。安得赵张威北使，枉将田宅咎东迁。自来卖国多谗殄，谁破中朝鹿马奸。
暑夜纳凉,清末民国初,曹家达,骄阳苦昼接，百度患棼乱。浩浩阴阳移，夕气始回换。远树挂斜月，微云耿河汉。稻粱出流萤，迥风细草岸。澄心为相际，所得是闲散。
新凉,清末民国初,曹家达,金风初动鬓边丝，漻溧应知楚客悲。子夜歌馀憎独旦，杜秋泪尽减芳姿。瑶笙冰簟成离色，白纻齐纨写怨思。草草风光容易过，桐阴斜月立多时。
七夕次鲤南韵四首 其一,清末民国初,曹家达,昨夜滂沱豕涉波，今宵玉宇早凉多。黄金错铸相思泪，灵匹经年懒渡河。
七夕次鲤南韵四首 其二,清末民国初,曹家达,高树微风晕月波，人天离恨入秋多。倘因时难耕桑薄，不许双星夜涉河。
七夕次鲤南韵四首 其三,清末民国初,曹家达,婷婷脉脉诉微波，城郭新凉砧杵多。莫为天孙怨灵鹊，人间风雨几长河。
七夕次鲤南韵四首 其四,清末民国初,曹家达,去年君病泪横波，今日思君泪枉多。回忆诗人断肠句，年年风露满秋河。
秋柳四首次渔洋山人韵 其一,清末民国初,曹家达,谁家倩女乍离魂，冷月荒烟锁院门。一自春阳送行迹，却随秋水浣啼痕。小姑梦冷青溪树，逐客神消鸟桕村。若向故宫问眠起，楚腰憔悴未须论。
秋柳四首次渔洋山人韵 其二,清末民国初,曹家达,丰姿袅娜感离霜，瘦尽秋怀水草塘。华发宫人还对镜，平头奴子怨提箱。白门枉自歌杨叛，汴水无情送晋王。闲恨闲愁都不惜，年年零落永丰坊。
秋柳四首次渔洋山人韵 其三,清末民国初,曹家达,西风催换曲尘衣，摇落芳心事已非。苏小门荒寒草静，馆娃宫冷暮鸦稀。徒教长路黄金尽，会见南家白雪飞。一掬乱丝看不得，塞云羌笛意相违。
秋柳四首次渔洋山人韵 其四,清末民国初,曹家达,旧意横陈托小怜，在眉为黛在香烟。即今木末馀残景，垂老萍花志脱绵。安得青丝如昨日，不堪金缕溯华年。池台无恙风流歇，空怅山桥野水边。
中秋次渔洋山人和米紫来韵二首 其一,清末民国初,曹家达,安得长桥飞上天，紫云法曲羽衣鲜。观涛枚叔还今夕，斫桂吴刚异昔年。神女西山动豪竹，小臣南郡起歌弦。江皋所向无空阔，驰马还忧足蹁跹。
中秋次渔洋山人和米紫来韵二首 其二,清末民国初,曹家达,金粟香中感岁华，层层圆晕灿流霞。人间孀妾应含怨，世外文箫别有家。天迥难招司药兔，露寒惊起后栖鸦。更无汉使探星宿，寂寞秋来海上槎。
伤春曲示章雨琴二首 其一,清末民国初,曹家达,东风恻恻阳关道，行尘飞絮催人老。繫往芳时一寸心，日暮游丝藉烟草。烟草凄凄春日长，落红绵绵增惋伤。妾为伤春衣带缓，关山马蹄日以远。
伤春曲示章雨琴二首 其二,清末民国初,曹家达,吴娘劝酒白纻歌，行人道上唤奈何。江南柳花白如雪，东风乱落金叵罗。鞭丝催送白日谢，欢乐易竭哀情多。劝君停杯莫太息，他日相过暂相忆。
八月十八日城北观潮,清末民国初,曹家达,出郭不知远，江潭暝色低。芦荒孤雁下，木落野禽啼。空阔摇星斗，高寒动鼓鼙。水灾仍未定，谁与慰穷黎。
题冯慰联秋耕图,清末民国初,曹家达,大观局尺幅，千里只一目。故人期不来，秋江浪如屋。
重九前一日晚眺,清末民国初,曹家达,猎猎西风江水生，江潭摇浪不胜情。寒云野木多萧飒，秋暮斜阳懒入城。
寄园题壁和吴辇英,清末民国初,曹家达,弹指兴亡见一斑，西风残照冷酡颜。遗民事业空萧瑟，华国文章付等闲。荷沼曾观鱼泼刺，梅林几见鹤飞还。于今雅集无人问，衰草荒寒昼掩关。
忧乱,清末民国初,曹家达,何处搀枪起，东南天一隅。危城忌投鼠，丛薄诈鸣狐。同与名空借，共和道亦殊。练丝悲墨翟，歧路哭杨朱。廉耻充然丧，纲常不可扶。营营降贼辈，滚滚搢绅徒。岂有心兵恃，全蒙口惠愚。知交化豺虎，涕泗满江湖。易水波犹定，钟山气不孤。元戎告三捷，指望造天诛。
汉室,清末民国初,曹家达,白水中山不再闻，敢将伪号玷清芬。都迁蒲子终书寇，舟到鄱阳不救焚。岂有大廷容魍魉，指看天上下将军。十年新政于今见，独抱殷忧对夕曛。
愤时,清末民国初,曹家达,重臣疆吏旧衣冠，从乱如归不忍看。尽数哥舒惭肉眼，漫寻叔宝问心肝。堤穿蚁穴成潮易，路出蚕丛退步难。独有不才遭废弃，感时空雪涕阑干。
二张守金陵，时人之所呵君子之所予也，诗以纪之,清末民国初,曹家达,猝遇时艰命匪谌，愿将孤诣答高深。埋轮早见平原略，蹈海方知世杰心。岂有男儿求免死，可怜浊世少知音。直需四海承平日，麟阁功勋蔚月参。
身世,清末民国初,曹家达,栗里陶元亮，辽东管幼安。每怀身世感，修到古人难。独处岁时改，野行天地宽。澄清有奢祝，所得是汍澜。
乱中杂感五首 其一 革命,清末民国初,曹家达,汤武始革命，应天而观兵。不闻汤武师，累月攻一城。上有贼疆吏，下有贼诸生。相率为叛乱，蜩螗为沸羹。一朝遇摧折，将为石乞烹。
乱中杂感五首 其二 祖黄帝,清末民国初,曹家达,高辛有火正，受封在祝邱。黄帝六世孙，家乘非谬悠。传国及千载，袭封在宗周。因国以为氏，国亡其姓留。乱党诩华胄，腹空无乃羞。
乱中杂感五首 其三 汉族,清末民国初,曹家达,汉武逐匈奴，乃有汉族称。唐人伐高丽，故号相频仍。岂其中夏主，直待刘邦兴。愚人论种族，但见僭无征。五胡乱晋末，子孙犹绳绳。匈奴祖夏后，史书良足凭。
乱中杂感五首 其四 共和,清末民国初,曹家达,共和始周召，祸出厉王手。子代太子死，召公意良厚。王奔十四载，二公为留守。岂似贪乱人，纲常类刍狗。
乱中杂感五首 其五 同胞,清末民国初,曹家达,同胞视生民，其言始张载。非有仁人心，此理亦殊晦。原野厌人肉，本旨究安在。争城求不杀，毋乃类犬吠。
伪言金陵陷，江阴伪民政长出示通衢，斥言张贼败走云云。既而知其妄书，以志幸,清末民国初,曹家达,天地有正气，忠义性所予。子奇围睢阳，未闻贼张许。小丑何猖披，丧心弃天叙。有城皆迎降，社稷谁守禦。不见张世杰，崖山尚师旅。不见郑成功，台澎义旗举。
感言,清末民国初,曹家达,周末不帝秦，乃有鲁仲连。所南当宋亡，犹书德祐年。系彼二君子，落拓不自贤。巢穴知风雨，物物戴所天。嗟彼长乐老，圆融以自全。
续正气歌,清末民国初,曹家达,正气自磅礴，发泄初无馀。大者无求生，小者安穷居。公允首山薇，幼安辽东庐。郑氏铁函经，谢公却聘书。金臣张天纲，书主从厥初。元臣蔡子英，改正羞拜除。于事纵无补，趋利异侩狙。试观冯道传，嫠妇殆不如。
三义民,清末民国初,曹家达,年荒时难且勿呻，我当破涕一歌三义民。江君泽远诸生耳，大官大邑不到尔。胡为人心竟不死，闻变痛哭乃如此。在乡龚子任，在邑钱雄飞，惟彼二子皆白衣。道逢乱党侈口讥，不畏强禦世所稀。我闻春秋大义作人范，乱臣贼子罪当斩。我歌不得歌复呻，吁嗟吾邑三义民。
哀赵彝鼎,清末民国初,曹家达,东方未明太白高，霜华满野金鸡号。儒生有命轻鸿毛，在三之节不敢逃。吁嗟江水何滔滔，死为鬼雄愧尔曹。西山薇蕨心向往，天地为尔久怅惘。
乱中百事俱废寒夜不寐拉杂书之,清末民国初,曹家达,生不能学万人敌，上马杀贼下草檄。又不能生成媚骨悦权贵，博取高官惧亲戚。当此乱世百事废，俯仰一身馀愤激。三纲沦陷邪说兴，城市相逢尽夷狄。国家何曾亏负汝，口众我寡不分析。终日昏昏但如醉，野田芳草独寻觅。夜中无寐更奈何，油灯不明更漏寂。雨声催寒入衾底，有时误听背毛淅。世情如夜愁夜长，况当阴雨嗟沉溺。绸缪不早室将毁，鸱鸮化作苍鹰击。早闻将军天上来，谁是刘琨谁祖逖。需为事贼自古然，我虽不才心则惄。吁嗟鸡鹜尔何知，草闲偷活沾馀沥。
咏菊和张痴山先生,清末民国初,曹家达,白衣送酒东篱日，独有南山在望中。典午沦亡征士老，黄花无主怨西风。
前作意未尽，重违祝艾臣同年之请因增益之,清末民国初,曹家达,三径荒寒长露苗，柴门风叶暮萧萧。孤芳拚与霜华竞，鶗鴂声中独后凋。绿肥红瘦垂垂老，开到黄花又后期。别有盛衰荣落感，岂惟傲骨不逢时。
兴汉谣,清末民国初,曹家达,乱党浮言冒古多，岂知汉法有同科。分明重订髡钳律，城旦于今载道过。
雨夜,清末民国初,曹家达,昼接殊草草，百忧欺枕生。油灯昏独夜，窗雨乱寒更。时难思舟楫，端居愧圣明。渡江诸将士，何以答升平。
荠菜二首 其一,清末民国初,曹家达,圮墙苔甃弄幽姿，寒碧春华各胜时。风暗尘容怜紫玉，霜和烟影上青丝。直须寻味甘荼苦，可是抽心类卷施。薄采终朝归沐晚，莫将阴雨怨风时。
荠菜二首 其二,清末民国初,曹家达,十里长堤晓露漙，采芳归去渐阑干。入怀生意包藏密，盈掬芳心割爱难。陌上晚花三月尽，草间新绿九秋寒。若教更愈河鱼疾，马勃牛溲一例看。
元旦即事,清末民国初,曹家达,改朔乱三统，云何侧管窥。岁功隆夏正，月吉尚清时。爆竹声犹旧，椒花颂亦宜。民心知未动，早晚盼王师。
元宵即事,清末民国初,曹家达,世事昆明劫后灰，江南无恙旧池台。春灯又值潇潇雨，独写西窗一剪梅。
春雨,清末民国初,曹家达,瑟瑟萧萧动远思，东风吹卷曲尘丝。落梅江岸经行处，细草阶庭欲暮时。酒梦暗随灯焰尽，春更还逐炭香迟。朝来扫径花多少，误湿闲愁总不知。
春雪,清末民国初,曹家达,东君复何事，玉戏来遥空。翳翳月初堕，沈沈酒一盅。风回广庭白，花损亚枝红。欲待骑驴去，旷怀谁与同。
清明上冢途次难咏二首 其一,清末民国初,曹家达,紫陌东风不上尘，踏青安步过河津。麦苗泥泥撩风蝶，杨柳阴阴见酒人。
清明上冢途次难咏二首 其二,清末民国初,曹家达,去年今日费寻思，前后风光各一时。芳草无言春涧绿，山禽啼上野棠枝。
春郊即景和章世勋,清末民国初,曹家达,晓来晴日展芳晖，村巷迢遥庶草肥。觅垒鷾儿初过社，抱丝蟢子易成飞。行过山店招红友，好向江楼坐翠微。写就兰亭感陈迹，眼前风景总依依。
三月三日戏集禊帖四首 其一,清末民国初,曹家达,陈迹述脩禊，临流契一觞。游丝随日静，湍水带春长。风咏欣有托，天怀得未尝。因时足俯仰，不事感彭殇。
三月三日戏集禊帖四首 其二,清末民国初,曹家达,盛游信可乐，及此暮春初。揽物得清朗，坐观知静虚。亭阴足兰若，山气抱林于。曲水稽山外，风流古有诸。
三月三日戏集禊帖四首 其三,清末民国初,曹家达,春暮不相系，山林足自娱。清言托崇有，幽抱感文无。浪迹天为大，风流世所殊。兰亭寄游揽，得视昔贤夫。
三月三日戏集禊帖四首 其四,清末民国初,曹家达,脩竹文与可，幽兰僧惠崇。放怀今日事，大有古人风。临水觞群引，无弦曲一终。咏怀随所述，趣合老彭同。
春草二首 其一,清末民国初,曹家达,百丈山头日易斜，踏青岁岁望天涯。汉滨游女初遗佩，江岸行人乍忆家。学网蜘蛛即横路，生儿蝴蝶懒思花。采芳若寄长河曲，暮雨芜皋远莫嗟。
春草二首 其二,清末民国初,曹家达,积雨浮烟傍地轻，落花啼鸟客心惊。天连野水春无主，山戴斜阳晚入城。旧迹易迷鸿爪印，新愁又傍马蹄生。绿波南浦休回首，隔岁王孙满别情。
送春二首 其一,清末民国初,曹家达,渍水墙阴暗绿苔，麦苗风后楝花开。渭城朝雨歌三叠，江路斜阳酒一杯。枉遣鹧鸪啼蜀国，况堪麋鹿上苏台。天涯芳草无消息，徒见将离遍地栽。
送春二首 其二,清末民国初,曹家达,漠漠江春警客心，江楼无恙独登临。塞门榆荚思千里，潭水桃花深百寻。山外杜鹃声更续，草头蝴蝶梦都沉。东皇回驾匆匆甚，层阜长烟又夕阴。
初夏即事,清末民国初,曹家达,青春既受谢，翳翳景将夕。林阴日晻薆，时雨多芳泽。好风从南来，清光动瑶席。闲门闭芳草，幽鸟避行客。长条始结繁，渌水荡虚碧。借问山中人，何以慰嘉客。
后塍杨姓茶社遇雨,清末民国初,曹家达,卒卒没朝景，不知蒸气熏。湿烟低抱雨，江绿远连云。岸草乱鸣蝈，溪花聚暗蚊。怒雷惜不发，当箸一思君。
题薛道衡平陈碑残本二首 其一,清末民国初,曹家达,人鬼荒台梦一场，杨花飘落太荒唐。独怜内史知文翰，书法于今续二王。
题薛道衡平陈碑残本二首 其二,清末民国初,曹家达,漫漶难将幼妇题，开皇年月尚堪稽。翻嫌椽笔铭功后，传诵空梁落燕泥。
秋灯,清末民国初,曹家达,疏星澹月重门夜，一样秋灯照瘁颜。独旦回文动机杼，此时归梦满关山。兀看飐影风飙暗，欲寄明光道路艰。别有两三星火起，老渔寒拥荻花湾。
秋虫,清末民国初,曹家达,凄凄切切动经时，无限闲愁上鬓丝。蝉蜕未申齐女怨，鬼邻又唱鲍家诗。英雄末路还悲壮，文士遭谗有绊羁。等是怀忧消不得，草虫验取旧风时。
夕阳四首 其一,清末民国初,曹家达,嫩晴草色半曛黄，高杵斜飞渐渺茫。小立帘前惜光景，一双蝶影上东墙。
夕阳四首 其二,清末民国初,曹家达,棋消清昼卷帘栊，荷沼新凉一线风。正是雨馀芳树绿，云阴漏处看残虹。
夕阳四首 其三,清末民国初,曹家达,长烟轻素带遥岑，穷巷羊归敕勒吟。薄暮西风数行雁，乱山黄叶一时深。
夕阳四首 其四,清末民国初,曹家达,一片荒塍冻草殷，江鸦乱捲北风还。晚来扶醉向何处，十里寒云雪后山。
寒草,清末民国初,曹家达,生意殆未尽，枯荣殊等伦。寒蓬响城角，野烧剔河漘。樵后半成劫，香销无复言。春谁怜辽海，犹有牧羝人。
题君山望江楼,清末民国初,曹家达,春申一去二千年，吊古新诗得几篇。自有渔洋作崔灏，我来正是李青莲。
乱中杂感集醴泉铭字二首 其一,清末民国初,曹家达,书契未之纪，波靡卿士同。人文沉乱气，寰海几明公。北极天心变，南离圣道穷。何年抚忆兆，重与睹神功。
乱中杂感集醴泉铭字二首 其二,清末民国初,曹家达,琐琐荡京国，汉家良不然。群生怀帝力，旧德感清年。祸变起新室，宫庭思下泉。时穷王者出，臣庶莫忧天。
集醴泉铭奉张尔常先生,清末民国初,曹家达,当代知名士，阴何不可寻。清言垂矩度，旧典念高深。闻乐休文感，怀沙正则心。相期重九日，城北一登临。
代人题山水三首 其一,清末民国初,曹家达,夕阳西崦近黄昏，松翠山光化墨痕。一片秋阴收不住，淡云微雨入孤村。
代人题山水三首 其二,清末民国初,曹家达,多事空虚闻足音，荒崖无路昼阴阴。山人相见不相识，借问白云何处深。
代人题山水三首 其三,清末民国初,曹家达,霜落空山野气宽，西风向暮渐阑干。夕阳衰草六七里，无数荒鸦催早寒。
重九日奉张曼生先生,清末民国初,曹家达,去年重九日，城北独登高。揽物伤时变，殷忧付浊醪。几人戈作枕，群盗猬生毛。落日长江远，萧萧闻暮涛。
重九访徐哲明二首 其一,清末民国初,曹家达,无酒问东篱，飘然信所之。闲云不顾反，流水若为期。穷士收粳稻，村娃掣豆萁。田家仍报赛，及此岁丰时。
重九访徐哲明二首 其二,清末民国初,曹家达,树拟兰成赋，家承子敬毡。每怀先正略，得似古人贤。兴到有高咏，秋来复几篇。东坡和陶作，当在菊花天。
晚眺,清末民国初,曹家达,九日眺江崖，登高桓景家。坏城腾野火，荒戍集寒鸦。世事那胜说，吾生空有涯。不逢陶靖节，何处问黄花。
十月朔日雪用东坡雪后北台书壁韵二首 其一,清末民国初,曹家达,朝来忽断雨廉纤，帘幕清寒户戒严。何处行踪觅东郭，漫将傅粉笑无盐。云黏远树沉山麓，风拥回花压帽帘。想见西城吟望处，浮屠幻出一层尖。
十月朔日雪用东坡雪后北台书壁韵二首 其二,清末民国初,曹家达,江北江南噪乱鸦，玉龙横走送云车。难寻乐府冬青树，翻认胡儿杨白花。贫合围炉如挟纩，寒来能醉即为家。孤舟蓑笠沧江晚，冰底游鱼手漫叉。
寒郊晚眺二首 其一,清末民国初,曹家达,落日随人远，孤烟傍鸟飞。耽秋不觉晚，薄暮送将归。憀慄惊时改，心情与俗违。独怜芳草尽，何处采山薇。
寒郊晚眺二首 其二,清末民国初,曹家达,寒山入天抱，去鸟没林垠。到此忽空旷，茫乎废等伦。平沙馀寸草，沧海寄游尘。时事方多难，还应惜此身。
晨起,清末民国初,曹家达,转柝五更尽，开门尚见星。晨光淩鸟动，霜气逼人醒。何处求芳草，浮踪托泛萍。年来家国恨，侵晓独冥冥。
过旧宅漱芳书壁屋,清末民国初,曹家达,迁居三十载，重过旧书斋。蔓草青黏壁，寒花细傍阶。鼠狐凭作宅，窗户半成柴。无限沧桑感，清愁未可埋。
落叶二首 其一,清末民国初,曹家达,故枝回首尚依依，日薄风飘未忍违。纞阙心情无奈老，弈棋朝市不如归。孤根明岁知何似，茂实前情相忆稀。眼看江山重摇落，小臣惟有涕沾衣。
落叶二首 其二,清末民国初,曹家达,一番萧瑟打寒窗，听尽秋声未肯降。苔甃烟荒蛩絮絮，油灯风飐影幢幢。传书旅雁暮横塞，压阵军鸦晓渡江。应是酒人偏耐得，梦魂夜夜落春缸。
四时田园杂兴四首 其一,清末民国初,曹家达,东风泛晴和，陌上芳尘飞。姣姣桃李花，时至生光晖。宿麦冻朝烟，草露亦未晞。农人事春畴，荷锄出柴扉。桑条蚕妇筐，黄鸟随人飞。百物熙阳春，揽观淡忘归。还凭樽酒中，窥此造化机。
四时田园杂兴四首 其二,清末民国初,曹家达,散发当微凉，林木暧朝景。流连溪上花，忽见青山影。何处求黄虞，结念在庐井。邻翁日夕过，为言当习静。有田付孙子，租税出半顷。卧听水车声，俟此清昼永。
四时田园杂兴四首 其三,清末民国初,曹家达,木末秋云飞，凉飙倏已至。寒萤耿草露，光景不自遂。蟋蟀伤局促，宵征空自累。系彼田家子，芜秽既已治。奢祝求仓箱，馀资纳官吏。不知身世宽，但觉有馀地。行歌野亩中，日暮担禾穟。
四时田园杂兴四首 其四,清末民国初,曹家达,高原西北风，木叶何莽莽。素雪折林筱，中夜发寒响。所恃新谷播，根荄得所养。枯桑羔羊肥，会此朋酒飨。虽当集归子，亦复序少长。醉来绳床卧，多得尘外赏。
寒雨次裔伯韵,清末民国初,曹家达,谁将黑布袋，韬我光明天。六合澄清变，崇朝阴雨绵。摇情若为掣，破梦不成圆。安得捧日手，升中光烂然。
日夕,清末民国初,曹家达,池上晚冥冥，采芳人独醒。野烟浓抱树，寒水暗摇星。独立已无偶，行歌谁与听。寒来更萧瑟，鸿雁满前汀。
晨起,清末民国初,曹家达,乱犬随更柝，晨星带草堂。高寒半钩月，昏黑一林霜。会有田园兴，相催岁月忙。游仙聊可赋，何处白云乡。
冬日即事二首 其二,清末民国初,曹家达,村落迢遥野色宽，芦花开折满晴滩。风回渌水鱼鳞动，日暮苍山虎气寒。三士每怀桃实愤，五君空繫竹林欢。眼中多少兴亡感，坊曲埋头不忍看。
曹庄晚眺二首 其一,清末民国初,曹家达,一径入村落，苍茫欲暝天。夕阳下衰草，穷巷起炊烟。访旧无完舍，寻芳过野田。黄农馀太息，三复采薇篇。
曹庄晚眺二首 其二,清末民国初,曹家达,少小托生地，庄西临石桥。中经一度宿，不觉卅年遥。水涸荒菰米，烟寒养豆苗。何时亲袯襫，长此事渔樵。
晨观初日,清末民国初,曹家达,大梦较兮觉，蓦然朝景红。遂成天下旦，推出大荒东。草露迎青女，林烟约白虹。群阴易消歇，光气渐熊熊。
杂诗二首 其一,清末民国初,曹家达,循行大道闲，游子寒无衣。北风吹短草，日暮黄埃飞。托生乱离中，穷达将安归。我有一尊酒，可以免悽欷。荣华离早霜，槁木知春晖。代谢各有序，安用常依依。遇物随所托，所得在玄机。
杂诗二首 其二,清末民国初,曹家达,良时不顾返，遥情结芳岁。阳春二三月，膏沐布兰蕙。郁郁自怀芳，山菊并岩桂。过时不成采，将随寒草替。浮云变朝日，飘风日飒厉。心伤不能言，欲涉河无砅。
寒食夜二首 其一,清末民国初,曹家达,兀坐影幢幢，迟眠月在窗。梅花惮霜信，未肯渡寒江。阶下馀红叶，墙阴凋绿茳。更随犬吠远，独自对凝缸。
寒食夜二首 其二,清末民国初,曹家达,寒声十月尽，兀自响铮琮。拨火炉灰暖，开门萧籁厖。可人期不至，何处足音跫。永夜难成寐，倾杯对影双。
明发,清末民国初,曹家达,脱然尘外事，睡起每疏慵。近市厌更柝，挑灯迟晓钟。寒鸡涩邻巷，独犬吠村舂。所向世情薄，谁言户可封。
野望,清末民国初,曹家达,晓烟寒树影昏昏，临水人家静掩门。菽麦生时见春意，井闾深处豁朝暾。风光屡变青蘋末，霜气难消乌桕村。行到水穷无一事，闲云过鸟两忘言。
雨夜北风紧甚作思雪二章叠尖叉韵 其一,清末民国初,曹家达,泛罢茶瓯雀舌纤，更阑欲雪气森严。连天倒拥丰年玉，突地堆成煮海盐。时挟远风欺竹径，却疑寒月晕茅檐。孤吟忍冻还今夕，正恐诗成笔退尖。
雨夜北风紧甚作思雪二章叠尖叉韵 其二,清末民国初,曹家达,天寒羁滞北归鸦，踏冻初通薄笨车。陌上仍粘依草絮，城头难觅拒霜花。时晴抚帖还多事，匝月围炉不在家。顾我独无萧瑟感，当风觅句手频叉。
十一月二十一日雪后华墅归途作再叠前韵二首 其一,清末民国初,曹家达,隔宵屋瓦响纤纤，元泽阴凝气转严。道上何人歌白纻，树头残叶冻红盐。冰消村落迷行径，云拥山家露步檐。愿得新醅三百斛，满城应说暮寒尖。
十一月二十一日雪后华墅归途作再叠前韵二首 其二,清末民国初,曹家达,飒飒西风起暮鸦，山桥过客乍停车。野芳憔悴泥沾絮，老木杈枒根著花。垂敝衣裘贫士感，不分空色梵王家。惠连赋后无才士，未数飞卿手八叉。
喜闻黄藜阁同年得子二首 其一,清末民国初,曹家达,为报啼声试凤雏，一番惊喜属吾徒。林花垂尽馀朝秀，江月初昏照夜珠。旁出适当扶荔挺，生稊终自济杨枯。楹书旧业传人少，从此先生道不孤。
喜闻黄藜阁同年得子二首 其二,清末民国初,曹家达,经年时变出元黄，百尔伊谁定一匡。常此书生忧社稷，漫言家室有君王。水心泉动资蒙养，葭管灰飞见复阳。勉事旧文资后起，愿栽桃李入门墙。
书北宋王逢原令广陵诗钞后,清末民国初,曹家达,浑沌凿破宙合六，营造怪物古不独。昌黎门中三见之，刘叉卢仝暨昌谷。广陵异代尤绝奇，鬼伯头角神龙姿。赵宋南北寡侪偶，能以名姓怖小儿。张惶万态不可掳，风雨怒发鳞之而。飞头海角世所有，参目虎首臣能为。天生灵物岂有待，罔两问景殊失辞。仅得月岩斋一篇，笔端字字腾蛟螭。馀子碌碌少光气，不才空使蛇怜夔。
十二月十五日微雪三叠尖叉韵二首 其一,清末民国初,曹家达,无数春虫堕影纤，睡馀微觉晓寒严。飞花陌上垂垂老，去燕巢端昔昔盐。天送珠尘入诗卷，风持冰箸插堂檐。门前未便深三尺，才拂墙阴石笏尖。
十二月十五日微雪三叠尖叉韵二首 其二,清末民国初,曹家达,云沉江渚噪荒鸦，江上寒多盼曲车。旷野满栽琼玉树，当筵难觅水梭花。湖山梅鹤闲中韵，天地穹庐醉后家。郊岛近来寒瘦甚，敢裁险句答刘叉。
应夔丞锄击革匪宋教仁歌,清末民国初,曹家达,荒涂始剖人禽别，帝尧敦命司徒契。天生万物人最灵，奈何蠢蠢负气血。纲常如天万古垂，当年五教案成铁。司徒裔孙有尼父，勤修家学防决裂。孝经初成下白虹，春秋瑞告端门血。咸阳大火燬不得，虚堂丝竹发谟烈。贼杀君父死不为，后来秉德正无缺。小丑何来宋教仁，欲废孔教鼓长舌。元黄颠倒黑白错，丧心人纪将绝灭。昔闻王莽倾汉家，乃有功德颂草窃。当时大诰摹孔门，不闻大胆改弦辙。此贼不死毒有加，礼法岂为我辈设。假如尧时洪水滥，直使人民尽鱼鳖。假如周公不世出，夷狄猛兽滋为孽。愿君乃有博浪椎，借才力士奋一击。蓦然倾倒路旁尸，有如天神下缺列。张良本为韩雠出，况又焚坑履虎咥。谁当买尽江南丝，绣此天生大豪杰。
城南春望二首 其一,清末民国初,曹家达,清明已过重三近，无限春光灿若霞。风雨城南芳树远，不辞亲折谢桃花。
城南春望二首 其二,清末民国初,曹家达,桥南村路望凄迷，春水盈盈涨一溪。正是不胜惆怅处，夕阳影里暮鸦啼。
拟王逢原冬阴篇为苦雨篇,清末民国初,曹家达,天帝醉倒玄冥喜，不杀阳乌誓不死。去冬滕六既败绩，屏翳毕宿挺然起。旁驱泰山云，倒抉天河水。痴龙嘘气塞宙合，人世五色迷红紫。阴霾滔天作布袋，天神夜亡救日矢。我欲叩关上天阍，呼醒天帝端厥履。赐我尚方斩邪剑，顷刻之间玄冥屏翳。毕宿不分首从枭天市，还我光明照臣里。不然江南人民转眼成鱼鳖，群阴搜逐供刀匕。帝方垂涎鼎染指，帝乎梦梦长已矣。
题墨牡丹,清末民国初,曹家达,妃子风流学士狂，漫将国色拟花王。是真富贵非凡艳，一曲清平翰墨香。
何处难忘酒二首 其一,清末民国初,曹家达,何处难忘酒，芳馨采陌头。云山常傍郭，烟树辄当楼。花谢月应缺，春归梦亦浮。欲求青鸟使，风雨满汀洲。
何处难忘酒二首 其二,清末民国初,曹家达,何处难忘酒，春宵正月华。抉云书柿叶，和露写梅花。梦去常如醉，诗清不为茶。相挨经百日，庭院长虾蟆。
反苦雨篇,清末民国初,曹家达,我生不幸戴天而履地，地老天荒见奇事。岁阳在癸岁阴在亥，七月四日始兆之，陆沉从此见灾异。因利乘便革匪出，主张篡逆大无忌。今年四月二十有八日，丰隆朝发大恣肆。终日滂沱作洚水，麦塍沦没不可记。得毋天心厌祸乱，扫除尘秽作大彗。苦我生民夺，无家可顾易从义。安得雷公大斧雨鸣镝，立破群阴杀魑魅。但得旧君复辟如太甲，我虽沟壑亦所嗜，皇天后土岂如醉之食。
古意二首 其一,清末民国初,曹家达,采芳入南陌，陌上何所有。江蓠扈薜芷，微薰度陇亩。青春忽受谢，迢迢蔽稂莠。薄采不盈掬，早落他人后。迟莫勿复恤，但感因循久。
古意二首 其二,清末民国初,曹家达,劳燕各自飞，东西相背驰。日月遥相代，弦望会有时。人事值所适，何用悲素丝。素丝动烦忧，怆恍不自持。何似托尊酒，心如槁木枝。但恐酒力薄，促起长相思。
君山观初日,清末民国初,曹家达,草露湿光气，高原夜色分。谁将一星火，烧出万山云。宿鸟惊人起，晨鸡隔水闻。茫茫登眺感，空自怅南薰。
南沙金鹤筹以六十自寿索和次韵答之二首 其一,清末民国初,曹家达,莫将陵谷问推迁，觞咏难逢癸丑年。老去耽吟还自赏，愁来病酒不成痊。座留阮籍能青眼，途遇洪崖偶拍肩。人道此翁真矍铄，纵非富贵亦神仙。
南沙金鹤筹以六十自寿索和次韵答之二首 其二,清末民国初,曹家达,山河无恙朝廷改，一代勋名过眼空。剩有围棋付安石，更谁赍酒遣庞通。荒荒猿鹤倾三辅，莽莽烽烟扰百同。曾记杜陵诗史语，江湖满地一渔翁。
九日即事,清末民国初,曹家达,小病经旬意兴慵，登高何必问前踪。西风浦溆江云懒，落日城楼山气浓。绿蚁随缘还觅醉，黄花无主为谁容。游人未觉归来晚，烟树荒寒野寺钟。
秋柳次渔洋山人韵四首 其一,清末民国初,曹家达,糟醨难醉独醒魂，如此荒寒入蓟门。碧玉小家馀舞态，白头宫女枉啼痕。廉公堂树无遗迹，涿郡楼桑有废村。莫向御沟谈往事，管弦凝碧一并论。
秋柳次渔洋山人韵四首 其二,清末民国初,曹家达,剑花昨夜拂清霜，憔悴秋容照曲塘。旧样忍看眉画黛，寒衣空忆絮盈箱。汉阳愁绝张平子，羌笛悲生桓野王。昔日繁华成底事，长条沦落永丰坊。
秋柳次渔洋山人韵四首 其三,清末民国初,曹家达,满院莺花露滴衣，重来青琐意全非。草荒辇道哀蝉歇，鸦落宫墙内侍稀。帝子空留黄竹咏，佳人还怅白云飞。灵和太液君休问，一梦沧桑百事违。
秋柳次渔洋山人韵四首 其四,清末民国初,曹家达,身世飘萍不自怜，当前萧瑟只寒烟。未歌雨雪心先槁，待抗西风力更绵。人到玉门嗟晚岁，曲翻金缕溯芳年。无情更发台城感，转眼青青大道边。
重九后奉寄章黻云昌平八首 其一,清末民国初,曹家达,秋来归梦满天涯，丛菊开时道路赊。倘遇君家章士雅，好寻古镇问黄花。
重九后奉寄章黻云昌平八首 其二,清末民国初,曹家达,军都山隶军都县，卢植当年旧隐栖。正恐关城动秋感，号寒禽鸟一时啼。
重九后奉寄章黻云昌平八首 其三,清末民国初,曹家达,元时郭氏穿渠沼，海淀西邻太液波。浥注神京成底事，至今呜咽大通河。
重九后奉寄章黻云昌平八首 其四,清末民国初,曹家达,荒崖草树晚霜凝，近代先朝感废兴。谁向石门浇麦饭，可怜明帝十三陵。
重九后奉寄章黻云昌平八首 其五,清末民国初,曹家达,榆河近接白浮山，汉将防秋上谷闲。闻道边烽新告急，羽书前夜入南关。
重九后奉寄章黻云昌平八首 其六,清末民国初,曹家达,巩华台上漾朝晖，天寿山南望翠微。白马吴阊看不得，乡心秋雁一行归。
重九后奉寄章黻云昌平八首 其七,清末民国初,曹家达,塞外相违五千里，少从延庆赋兰陔。使君旧治分明在，重见孤儿绕道来。
重九后奉寄章黻云昌平八首 其八,清末民国初,曹家达,玉溪獭祭莫愁予，潦倒何曾结习除。珍重当年旧侪偶，北风惠我数行书。
绝句,清末民国初,曹家达,朝来挑菜偶闲行，薄雨荒烟绕袂生。正自闲愁消不得，寒鸦啼上暨阳城。
早寒书怀,清末民国初,曹家达,归鸟响寒竹，颓云上废城。闲行不觉晚，对此发遥情。朝市几陵谷，岁时催变更。世无鲁连子，谁为念神京。
晚步,清末民国初,曹家达,郊野尽寒色，城阴白日斜。朔风吹短草，江树乱昏鸦。岁晚稀农务，时衰减物华。北军应未靖，薄暮尚吹笳。
喜得郭三果园慰问,清末民国初,曹家达,三载南归雁，音书难可寻。忽烦邮吏足，来慰故人心。道茀豺狼肆，天寒江海深。望风各怀想，不敢儗辰参。
立春二首 其一,清末民国初,曹家达,人日江海尚未开，江楼吟望苦低徊。东郊久旷迎春典，潦倒荒墟独后来。
立春二首 其二,清末民国初,曹家达,破坏衣冠得自由，三推故事亦休休。乐工不解兴亡恨，犹向人家送土牛。
果园于春前四日来书久不作答为赋寄怀二章 其一,清末民国初,曹家达,归雁迨青阳，所至会有期。江鱼赴东海，迟速安可知。人心非鱼雁，卒卒如飙驰。我有一封书，客岁寄莱维。故人日以远，书中不尽辞。藉慰平生欢，各道长相思。飘风阻中涂，鱼雁复何为。
果园于春前四日来书久不作答为赋寄怀二章 其二,清末民国初,曹家达,朝来东北风，吹我庭前树。德音从风来，飘然下尺素。书中何所言，遭时病沉痼。避地入劳山，黄冠息迟暮。海气砭肌骨，沾衣若霜露。肢体渐不仁，复向人间住。息交岂高节，人事有新故。
寿钱性方六十初度,清末民国初,曹家达,东园载酒乍逢君，古貌衣冠更轶群。玩世文章不羁马，少年情性未归云。一编素问肱三折，六体秦书饮半醺。自是劫灰存傲骨，从今钟鼎薄铭勋。
奉和张少泉世丈七十寿言八首 其一,清末民国初,曹家达,敢寻郢客和阳春，放眼于今复几人。共主无端称禅让，正声从此感漂沦。弃官彭泽完征士，遗老襄阳号酒民。高洁不谈天下事，可知明月是前身。
奉和张少泉世丈七十寿言八首 其二,清末民国初,曹家达,一从南北数行踪，多少风光在眼中。江岸草逾前度碧，洛阳花是昔年红。飞凫早向芝田化，夜鹤休嫌蕙帐空。自养太和堪寿世，未应丹诀问参同。
奉和张少泉世丈七十寿言八首 其三,清末民国初,曹家达,功名滚滚烂羊头，急难谁从借箸筹。安得上池起废疾，可怜顽铁铸神州。偶缘禽鸟知时变，薄采芳馨感路脩。一卧乡关朝市改，名心宦况两悠悠。
奉和张少泉世丈七十寿言八首 其四,清末民国初,曹家达,诗派元从长庆过，老来心苦类阴何。一绳何处维颓木，三雅馀闲及补萝。腹稿卒于僧入定，笔花浓似蜜分窠。独怜文武衣冠尽，秋兴词人感慨多。
奉和张少泉世丈七十寿言八首 其五,清末民国初,曹家达,风波漫漶旧桑田，此往穷通莫问天。幸免庄生遭鼠嚇，不劳文本惜鸢肩。山头薇菜黄虞梦，洞口桃花魏晋年。原叹近来相得甚，泥他道路叹神仙。
奉和张少泉世丈七十寿言八首 其六,清末民国初,曹家达,天留人瑞自成行，高会香山纪会昌。借问当年诸士女，可曾偕老共炎凉。南阳井渫延龄橘，大野琴材太古桑。倘向细君谈旧话，少年情事肯遗忘。
奉和张少泉世丈七十寿言八首 其七,清末民国初,曹家达,别集新编刊酿辞，芸芸拙目听嘲嗤。晚唐才望誇罗隐，后汉勋名属杜诗。旌币苦谋身再出，田园甘与世相遗。无端忽下新亭泪，风景河山不自持。
奉和张少泉世丈七十寿言八首 其八,清末民国初,曹家达,中朝文典涣如云，闾左耰锄起乱军。暂喜山阳留善处，似闻冀北已空群。履霜时暮阴方盛，献曝臣劳日又曛。长此灵均家国恨，更挥老泪吊湘君。
章耕士以五十自吊索和诗以唁之 其一,清末民国初,曹家达,精金跃冶中，匠氏呵不祥。明珠投暗陬，剑者眄道旁。托生形气中，何不齐彭殇。朝饮中山酒，暮宿无何乡。白眼看当道，屏迹避豺狼。冥心随大化，奄忽以为常。不见盐车下，何处逢孙阳。
章耕士以五十自吊索和诗以唁之 其二,清末民国初,曹家达,逍遥野中鹄，羞与鸡鹜群。岂不事饮啄，侪偶各自分。忍饥赴东海，高击摩天云。鸱雏获腐鼠，阉鄙何足云。会言时数奇，归来谢尘氛。
章耕士以五十自吊索和诗以唁之 其三,清末民国初,曹家达,杞人遘心疾，出门求良医。问疾何为来，卢扁无能为。天地既崩坼，乱离方在兹。岂不念复旦，暮夜难与期。巢端鸣老鸮，屋上嗥狐狸。所在怵心目，欲默不自持。独醒良未任，何不餔糟醨。
次钱性方六十自寿韵二首 其一,清末民国初,曹家达,家在芙蓉第几峰，于今赘世漫称翁。欧公游戏文三上，徐邈生平酒一中。药鼎妙逾寒谷律，苏台回忆夜航钟。赏诗自有麒麟阁，不羡侯门粟万钟。
次钱性方六十自寿韵二首 其二,清末民国初,曹家达,乱来无定等奇峰，劫烬灰销见此翁。万里烽烟腾海表，十年车驾返秦中。少惊邺下鸣山鼓，老觏元康出涕钟。统计朝元身历四，羡君垂暮不龙钟。
端阳寄怀果园四首 其一,清末民国初,曹家达,桑树迎风五度芽，每缘陈迹忆天涯。为谁置酒烹椒叶，可更招凉莳藕花。遭乱管宁艰避地，相思张敏梦离家。遥知前度寻君处，瘦竹当门长昔耶。
端阳寄怀果园四首 其二,清末民国初,曹家达,向道端阳无好诗，云何偏报果园知。长江东下独处廓，大海南来有所思。物换星移虚后约，酒酣耳热付前期。故人相忆应如我，两地蒲觞共一时。
端阳寄怀果园四首 其三,清末民国初,曹家达,乱中何恃涤烦襟，海内群公半缘林。投莽鸢乌惊逐肉，在山云鹤本无心。式闾清望段干木，流涕哀歌斛律金。闻道君王念忠谠，西归怀我北风音。
端阳寄怀果园四首 其四,清末民国初,曹家达,君自劳山顶上来，我还江左托尘埃。林宗叹赏惭千顷，子建文辞剩七哀。往日庭阴思夏果，经年毫素托寒梅。海东若问今消息，潦倒新亭酒一杯。
和叶荭渔友赵某墨菊二首 其一,清末民国初,曹家达,缟袂仙人今尚存，全凭墨客与招魂。师雄他日重相忆，却下较浮过范村。
和叶荭渔友赵某墨菊二首 其二,清末民国初,曹家达,罗含宅里丛生品，陶令门前几度芳。青女似嫌敷粉俗，月明前夜捣元霜。
沈穆堂大令以六十自寿索和诗以报之二首 其一,清末民国初,曹家达,使君难得此身闲，过往何曾药驻颜。三载莼鲈黄歇浦，十年蕉鹿皖公山。耽吟岁月心难老，逐客星霜鬓易斑。倘似渊明晋征士，淩云高鸟倦飞还。
沈穆堂大令以六十自寿索和诗以报之二首 其二,清末民国初,曹家达,弈棋朝局暗成嗟，举目河山又一家。官伎惊呼沈家令，故侯思卖邵平瓜。待收榆景情非晚，重问桃源路转差。拟托新词寄欣赏，知交沦落遍天涯。
人名诗效彭羡门,清末民国初,曹家达,缓送斜阳城角红，百花凋谢尚留丛。清愁几许远山暮，野秀仍疏广陌通。秾李白门歌榭雨，垂杨朱阁酒楼风。漫兴杕杜诗人感，秀麦宗周涕泗同。桃李华年似水趋，虔刘茂豫听荣枯。烹羊斟酒且为乐，老马周行惮识途。合佩弦韦昭大谏，漫干钟庾亮穷儒。采萧何事如三月，一任安闲守免株。入林逋客复何求，驾骆宾王息远游。大木华丹思庇厦，空江淹滞不宜舟。流苏蕙帐摇情思，芳杜兰香重好修。独有风杨收不住，暮寒山路冶春愁。
奉和张痴山先生六十述怀四首 其一,清末民国初,曹家达,闰位将成辄挂冠，渊明大节得粗完。西京刚直推槐里，东汉文章重建安。薄宦不终非命蹇，中原多事见才难。乱流滚滚何曾定，不少饥民逐弹丸。
奉和张痴山先生六十述怀四首 其二,清末民国初,曹家达,贵游赵李辄经过，尘世光阴付烂柯。两鬓流银知老大，一肩顽铁尽消磨。变生轵道须眉玷，路入新亭涕泗多。我已知君更幽咽，岂宜重听陇头歌。
奉和张痴山先生六十述怀四首 其三,清末民国初,曹家达,大局何堪复忖量，枉将天保颂如冈。宫庭罗彦六州铁，身世湘累九曲肠。忍见丰碑誇受禅，况当神器属非王。景阳抱有兴亡恨，独对高陵痛北邙。
奉和张痴山先生六十述怀四首 其四,清末民国初,曹家达,归田已分息交游，故垒苍葭几度秋。任庑梁鸿思灭灶，离家王粲感登楼。比来遭嚇翻因鼠，安得忘情过狎鸥。旧日韩人怀愤久，为谁借箸出良筹。
撰吴缄三年伯家传有感即赠达璋同年,清末民国初,曹家达,不堪尘事感沧桑，华表归来睨旧乡。我愧陆机陈世德，先人墓草九秋霜。
代休洗红二首 其一,清末民国初,曹家达,休洗红，洗多红。转漫朱明会几时，颜色倏回换。旧人不敌新人新，后来居上如积薪。
代休洗红二首 其二,清末民国初,曹家达,休洗红，洗多红。色故旧爱牵人心，那如胶漆固。婕妤早年长信词，先秋纨扇当知之。
题梧桐金井图,清末民国初,曹家达,风佩交横甃石斑，寒浆倾泻日潺潺。秋来草没银床冷，素绠金瓶暂得闲。
和张哲甫四十书怀二首 其一,清末民国初,曹家达,笔花开落自成春，漫向尘寰觅解人。不录罪言防见恶，会当强仕且居贫。绝交中散还遭忌，失路杨雄更美新。自是君家能养晦，频年莱綵慰慈亲。
和张哲甫四十书怀二首 其二,清末民国初,曹家达,闲寻芳草问田更，性过中年懒慢成。涧底游鱼知避影，斋头幽鸟解呼名。岁时斗酒酬杨恽，家国牢愁让屈平。莽操不须惊创局，且将蕉鹿證平生。
城北散步,清末民国初,曹家达,滚滚斜曛逐马蹄，望江楼外石亭西。山云带晚常依堞，水草经秋易化泥。北道烟霾沉雁帛，南来风雨感乌栖。买糕预作重阳节，只恐刘郎不敢题。
九日即事二首 其一,清末民国初,曹家达,风雨潇潇橘柚寒，登高兴尽独吟叹。新诗待索潘邠老，只恐催租一例看。
九日即事二首 其二,清末民国初,曹家达,园林衰柳半书虫，芳草经秋剩几丛。终是黄花留傲骨，不曾吹瘦鲤鱼风。
代人挽歌三首 其一,清末民国初,曹家达,岧岧白杨树，上有悲风鸣。夕阳下衰草，荒陇亦已平。送君出城郭，怆恍难为情。朝辞亲旧去，夕与野土并。鬼车中夜嗥，天高月复明。漠漠林烟霏，涓涓野水清。贤达信难免，念此心骨惊。几见陈死人，复得还家行。古今迭相送，生存空负名。
代人挽歌三首 其二,清末民国初,曹家达,日夕相过从，与君同里居。嗣德秉清淑，结交情非疏。君有越江行，音问良不虚。一朝成永诀，风雨乃弃予。寒风夕已厉，岁事将其除。送君出门去，飘扬建丹旟。恍恍若远行，何年归里闾。
代人挽歌三首 其三,清末民国初,曹家达,乱曰春草兮青青，寒云兮冥冥。长无极兮永怀望，山椒兮涕零。君不为我兮暂停，托旧感兮晨星。采芙蓉兮荐馨，君若昭昭兮陟降在庭。君若昧昧兮发阳阿兮谁听。
时事杂感四首 其一,清末民国初,曹家达,儒生无分作公卿，况值中朝大命倾。早是曹瞒忌何进，相期太甲杀阿衡。衰时麟凤原非福，当道豺狼岂恤名。一旅一成难藉手，上书空作不平鸣。
时事杂感四首 其二,清末民国初,曹家达,一木何曾大厦支，每从婞直得猜疑。有穷乘乱因民日，安汉欺心下士时。已分出山成小草，转嫌投鹊竟无枝。故宫未便伤禾黍，朝践何年奉羽仪。
时事杂感四首 其三,清末民国初,曹家达,旧君何地得偏安，寥落词臣胆未寒。文母早为新腊死，少卿得当报恩难。青蛇见座经三载，白虎谈经念百官。今日人纲沦没尽，更凭谁挽倒狂澜。
时事杂感四首 其四,清末民国初,曹家达,种族浮谈尽子虚，策名端底重权舆。不书虏主遗孤直，终是元臣耻拜除。大祀何年奉郊庙，强家谁与正璠玙。请看魏晋葫芦样，海内交通鬼一车。
送谢幼陶之福建,清末民国初,曹家达,牛女光中跋浪来，旧时八景访南台。同看江左二分月，更费君家一斗才。郭璞宅边寒草折，越王山下暮云开。行尘若过相思岭，归雁音书带雪回。
咏菊和章耕士二首 其一,清末民国初,曹家达,傲骨经霜强自持，孤芳寥落不逢时。餐英已落骚人后，宋玉墙东剩几枝。
咏菊和章耕士二首 其二,清末民国初,曹家达,东篱花事一番新，摇落江山独怆神。芜尽田园不归去，野芳应自笑劳人。
别幼涛后伴书福建并示陈生荔亭二首 其一,清末民国初,曹家达,嗟君此别重依依，我为浇愁酒力微。从此无心爱杯斝，故人闽海未曾归。
别幼涛后伴书福建并示陈生荔亭二首 其二,清末民国初,曹家达,延誉江南玉树庭，元龙湖海久忘形。天精若为诸君动，行见东南聚德星。
赠虞山姚志豪,清末民国初,曹家达,旧事凄凉不可听，桃花扇裹感飘零。春灯燕子都消歇，愁绝江南柳敬亭。
春感二章 其一,清末民国初,曹家达,昔闻蒌蒿名，载在东坡诗。葱茜闲芦芽，托生水一涯。曩者昧物色，相视殊等夷。焉知暮春节，乃以登盘匜。庶草自怀芳，何求路人知。
春感二章 其二,清末民国初,曹家达,春涧泛芹芽，芳物不可滓。杂处涂泥中，皎皎独能尔。苦心待时至，因以供刀匕。侯门肉食相，谁能欣赏此。
书赵焕文死节传后,清末民国初,曹家达,三贤庙里赵家乾净土，太岁在亥民无主。龙为鱼兮鼠变虎，无赖参军作开府。长江上下传之羽，日星倒落天无柱。女娲鍊石竟何补，幽囚野死事已古。世乃妄传尧舜禹，公悲庙社颈繫能，组以礼义作干橹。黄农忽焉我心苦，巫阳下招魂不聚，雷填填兮泣风雨。
奉和缪书屏见寄,清末民国初,曹家达,结赏在蓬藋，如君复几人。虚怀佩归竹，旧意感劳薪。野衲休饶舌，遗民耻献身。相要如水淡，不更慕雷陈。
哭宋芸子先生四首 其一,清末民国初,曹家达,复辟书陈大义传，先生去国竟安然。头颅未洒都门血，空对斜阳哭逝川。
哭宋芸子先生四首 其二,清末民国初,曹家达,奄忽经年感物华，一番顑颔一咨嗟。豺狼当道无人问，潦倒渔阳第几挝。
哭宋芸子先生四首 其三,清末民国初,曹家达,倦怀天步太蹉跎，岁暮江关更奈何。毕竟才人生命蹇，草间偷活已无多。
哭宋芸子先生四首 其四,清末民国初,曹家达,我亦龙华会里人，同文会讲忆前尘。伤心一唱骊驹后，红豆花开十二春。
过三贤庙吊赵茂才,清末民国初,曹家达,陈迹掩黄埃，虚庭长绿苔。野鸦如有恨，啼上圮墙来。
赵焕文茂才挽歌二首 其一,清末民国初,曹家达,贞士托嘉尚，高节若平生。抗志在初服，岂必为荣名。日暮野踟蹰，道旁数屏营。仰天寒蓬飞，江介雁哀鸣。厉风无还云，君子事远行。操刀不忍割，淹留蹇何成。
赵焕文茂才挽歌二首 其二,清末民国初,曹家达,白藏令萧辰，中野始黄萎。芳尘息座隅，悄焉伤永逝。颓阳永无旦，感此重泉闭。乱流汩方羊，先生初厌世。三日捐馆谷，未遑绝人事。忧怀结晨夜，卒复悬梁缢。嘉被旧邦土，后世称忠义。
书赵茂才传后四首 其一,清末民国初,曹家达,大局今难定，愚忠亦可哀。年年坟上草，吹绿过江来。
书赵茂才传后四首 其二,清末民国初,曹家达,旧日三贤庙，先生痛剧秦。门荒人物改，愁煞渡江人。
书赵茂才传后四首 其三,清末民国初,曹家达,虚庭半苔藓，访旧泪盈怀。野庙多风雨，无人绿上阶。
书赵茂才传后四首 其四,清末民国初,曹家达,大寿在千古，偷生丧汝躯。先生固未死，不敢怨黄垆。
赠张哲甫,清末民国初,曹家达,闻道张公子，幽居岁事闲。鱼虾贪近市，花鸟不离山。野水和心远，孤云抱影还。漫誇强仕岁，尘虑一半删。
和徐慎侯五十述怀四首 其一,清末民国初,曹家达,早岁光阴托砚田，生平端底畏人怜。陶潜松菊还娱老，张翰莼鲈漫自贤。放出一头誇胜地，可曾两翼梦登天。王孙芳草今无恙，正恐风情化晓烟。
和徐慎侯五十述怀四首 其二,清末民国初,曹家达,文采风流旧有名，抱才未遽厌承明。每缘馀兴倾三雅，更得宏词媲两京。即境磨人香太守，论交于我楮先生。吾乡未践探梅约，孤负当年旧主盟。
和徐慎侯五十述怀四首 其三,清末民国初,曹家达,功名早付醉乡侯，坐看微尘动海沤。驼卧未消荆棘恨，雁来空忆稻粱谋。漂摇故国颓云暝，苍莽神州落照秋。四载沧桑经过眼，金盆已覆可能收。
和徐慎侯五十述怀四首 其四,清末民国初,曹家达,南州高士九峰居，文史滔滔足岁除。济世权为养生论，愤时当得绝交书。黄虞高唱酬孤竹，兄弟同怀有二疏。更喜椿庭枚朝岁，年来康健得如初。
祝滇南刘谦山师七十寿言八首 其一,清末民国初,曹家达,大雅春风座，驰皇直至今。引年方杖国，邵学得从心。驯雉无还翼，冥鸿遗远音。传闻犹矍铄，旧意感殊深。
祝滇南刘谦山师七十寿言八首 其二,清末民国初,曹家达,筮仕连洋日，于今三十年。慈仁新政绩，文字旧因缘。自署阳城考，还闻隽母贤。荐绅有舆颂，不敢附诗篇。
祝滇南刘谦山师七十寿言八首 其三,清末民国初,曹家达,业举已刍狗，当时烦细论。非公惭偃室，独立只程门。字灭怀中刺，评馀纸上痕。迩来寻旧迹，怆恍不能言。
祝滇南刘谦山师七十寿言八首 其四,清末民国初,曹家达,载道妖言起，髡徒汉鬼薪。沧桑今昔感，江汉乱离身。却正苦思蜀，扬雄更剧秦。不堪回首处，归路独伤神。
祝滇南刘谦山师七十寿言八首 其五,清末民国初,曹家达,拚卧故山去，清贫亦大难。先人汉伏腊，征士晋衣冠。等是遭时命，相期耐岁寒。嘏词无别语，独有劝加餐。
祝滇南刘谦山师七十寿言八首 其六,清末民国初,曹家达,内政襄嘉德，由来命算同。馌耕推冀缺，举案得梁鸿。鸠杖会偕老，鸡窠备乃公。古稀闲岁月，想见旧家风。
祝滇南刘谦山师七十寿言八首 其七,清末民国初,曹家达,南望浣江曲，先生此息踪。牂柯连汉郡，碧玉锁蛮峰。企踵遥相忆，庞眉非旧容。伤心朝市改，竟作后雕松。
祝滇南刘谦山师七十寿言八首 其八,清末民国初,曹家达,我亦痴顽甚，乡居岁食贫。两朝羞百尔，一发系千钧。聊复颂耆耄，还悲易主臣。待将申此意，此意渺无垠。
和性道人咏蟋蟀,清末民国初,曹家达,漫将作赋问卢郎，絮絮绵绵为底忙。蛮触兵戈秋未半，池台灯火夜初长。九边衰草征夫泪，八月寒花思妇肠。争奈山河全不顾，西风吹冷半闲堂。
挽陆文端公追赠太傅凤石先生八首 其一,清末民国初,曹家达,闻道君家陆秀夫，崖山变起为捐躯。君臣未葬江鱼腹，毕竟先生际会殊。
挽陆文端公追赠太傅凤石先生八首 其二,清末民国初,曹家达,代德多缘内大臣，黄农遗迹昧前尘。漫誇汤武轻曹魏，犹奉山阳旧主人。
挽陆文端公追赠太傅凤石先生八首 其三,清末民国初,曹家达,末朝宰相微时谶，高谊难为晚节差。不似乌衣双燕子，忍抛残垒入民家。
挽陆文端公追赠太傅凤石先生八首 其五,清末民国初,曹家达,完贞容易抚孤难，嫠妇亡臣一例看。恋阙有心年命短，清秋谁复念高寒。
挽陆文端公追赠太傅凤石先生八首 其六,清末民国初,曹家达,刘宋元嘉征士诔，大书有晋义难刊。他年谁与铭幽圹，清节还应一例看。
挽陆文端公追赠太傅凤石先生八首 其七,清末民国初,曹家达,故国漂摇剩此身，勉扶冲主奉明禋。状元衣钵文山后，无愧当时第一人。
挽陆文端公追赠太傅凤石先生八首 其八,清末民国初,曹家达,逊位虞宾剧可哀，铜驼未便没蒿莱。一言藉瞑先生目，陵寝孤忠作替来。
拟白香山暮江吟二首 其一,清末民国初,曹家达,山外西风木叶乾，江天无际雁行单。谁怜九月初三夜，漠漠林烟细雨寒。
李蕴璞以菊花属题系以二绝 其一,清末民国初,曹家达,黄金笑酌成佳话，流播君家太白诗。别有芳情消不得，夕阳荒径立多时。
李蕴璞以菊花属题系以二绝 其二,清末民国初,曹家达,灵均当日赋餐英，潦倒秋怀不自明。郢曲新翻歌白雪，多应输与玉溪生。
初八日将赴申遇雨中止呈痴山先生,清末民国初,曹家达,东风吹急雨，留我到重阳。花与人争懒，秋深菊未黄。山连云树暗，江迤海天长。无限怀人意，登高托混茫。
重九赴申道出城北口占示儿子锡嘉,清末民国初,曹家达,破晓出城郭，阴阴生薄晖。林烟轻沐发，草露暗侵衣。身并闲云懒，心和独雁飞。篴渔遗业在，莫遣素书稀。
花月吟,清末民国初,曹家达,高楼明月花吐香，江花抱月垂明光。美人如花怨晓月，花月难寄关山长。关山无花空对月，对月思花应断肠。春花春月催人老，花残月缺关山道。便移边月照江花，几见花如边月好。当时邀月醉花前，春江花月年复年。忍抛花月作尘梦，花晨月夕心茫然。却忆美人爱花月，花栏待月愁不眠。月入君怀花满袖，故乡花月人如旧。归来谱作花月吟，月圆花好人常寿。
和性道人见寄二首 其一,清末民国初,曹家达,一掬牢愁付短章，酒酣芒角出空肠。下筹故老悲沧海，揽辔劳人睨旧乡。正尔代庖嫌越俎，偶然因热得持梁。宾鸿西傍君山过，祝向君家院宇翔。
和性道人见寄二首 其二,清末民国初,曹家达,寒风萧瑟雁南翔，会向江田觅稻粱。大海浮槎初傍渚，高楼明月正思乡。诗因寄远劳追忆，酒为浇愁勉入肠。感佩故人悬望意，蒹葭洄溯已三章。
秋海棠次渔洋山人秋柳韵四首 其一,清末民国初,曹家达,延伫玉阶空断魂，萧萧寒草锁重门。风惊弱质含娇态，雨湿芳心化泪痕。红豆难传榆荚塞，朱丝愁繫苧萝村。乱蛩絮语宵来急，憔悴王孙与细论。
秋海棠次渔洋山人秋柳韵四首 其二,清末民国初,曹家达,薄命为花不耐霜，将荷作镜照回塘。东风台榭曾烧烛，西注星河感服箱。碧玉小家怜女伴，白头宫女说君王。南朝金粉今何似，寥落当年旧教坊。
秋海棠次渔洋山人秋柳韵四首 其三,清末民国初,曹家达,晓凉清露渍罗衣，锦瑟韶华转眼非。倩女离魂归未得，汉皋杂佩解应稀。偶邀瘦蝶为寒侣，好语游蜂莫浪飞。一样断肠嫌折取，朱楼才下素心违。
秋海棠次渔洋山人秋柳韵四首 其四,清末民国初,曹家达,瘦尽腰肢不自怜，垂头无语怨秋烟。争如蚕泊牵愁绪，漫采燕脂渍薄绵。别馆莓苔凝夕照，小窗风雨送华年。背人开落成羞怯，肯傍青楼大道边。
和恽荫堂感事二首 其一,清末民国初,曹家达,四载风云变九州，故家飘泊等浮鸥。旄邱葛诞何多日，榆塞瓜期又及秋。江介清夷原有待，海天苍莽独成愁。愿凭下里婵娟意，重建高寒十二楼。
和恽荫堂感事二首 其二,清末民国初,曹家达,大错何人铸六州，愿来东海狎沙鸥。怕看桃李急芳夜，又见芙蓉泣素秋。爝火邓林馀宿恨，夕阳衰草动边愁。自嫌磊块浇难尽，酒力销沉强倚楼。
和顽道见寄,清末民国初,曹家达,别风淮雨送东行，江海迢遥两地情。便尔买鱼传尺素，可如烧烛话寒更。怆怀宫府皆新主，被发林泉有旧盟。乔木烽烟今七载，可怜通道塞夷庚。
日出东南隅,清末民国初,曹家达,日出东南隅，照见西北楼。楼上秦罗敷，姣好无与俦。阳春二三月，杨柳何脩脩。大道多风尘，采桑南陌头。还归白日晚，行行过芳洲。红颜坐愁叹，重闭谢良谋。
幽兰,清末民国初,曹家达,幽兰岂不芳，当门乃刈之。寄托失所天，徒为萧艾嗤。桃李何郁郁，但解媚芳时。东风扬路尘，常恐颜色缁。安得空山中，岁寒相与期。
寄怀性道人,清末民国初,曹家达,觅得君家肘后方，年来旧业转荒唐。鷾鸸巢后花应暮，鶗鴂鸣时草不芳。北望尾闾求海若，东游心事托云将。星河案户清秋夜，重对先生欢一觞。
落花五首 其一,清末民国初,曹家达,营巢燕子故飞飞，日暮东风瘦蝶衣。芳草极天看不得，更谁青冢吊明妃。
落花五首 其二,清末民国初,曹家达,韶华回首鯈经过，惊破南朝玉树歌。何处朱门问王谢，夕阳影里暮山多。
落花五首 其三,清末民国初,曹家达,剑阁西来草不春，马嵬坡下土痕新。可怜凝碧池头月，又照君王夜入秦。
落花五首 其四,清末民国初,曹家达,十斛明珠枉石家，萧萧草树听啼鸦。坠楼人去无消息，红泪春来渍土花。
落花五首 其五,清末民国初,曹家达,萦绕垣衣不自由，晓凉清露湿春愁。天涯不少伤心处，暮雨凄迷莫上楼。
过虞山投赵古泥,清末民国初,曹家达,曩代风流不可稽，明湖柳老夜乌啼。即今馀绪无人赏，尚有虞山赵古泥。
哭黄藜阁同年八首 其一,清末民国初,曹家达,韩欧文字剑南诗，谢氏传人繄我师。今日西城风采尽，仓桥流水夕阳迟。
哭黄藜阁同年八首 其二,清末民国初,曹家达,南下迢迢汴水流，当时并辔过徐州。年来独客关门远，潦倒乡心入酒楼。
哭黄藜阁同年八首 其四,清末民国初,曹家达,转蓬燕越苦贫辛，芳草天涯又一春。安得孔颜存古道，不教元亮走风尘。
哭黄藜阁同年八首 其五,清末民国初,曹家达,陡然噩耗故乡来，万叠相思化劫灰。从此谈时伤口众，任他瓦釜暂鸣雷。
哭黄藜阁同年八首 其六,清末民国初,曹家达,指望遗臣殄有穷，昆阳再造亦肤功。孤儿幸际承平日，家祭无望告乃翁。
哭黄藜阁同年八首 其七,清末民国初,曹家达,未能将寿补蹉跎，付托楹书奈老何。昔日戏言君记取，不教牛背听秧歌。
哭黄藜阁同年八首 其八,清末民国初,曹家达,小叙痴盦诋剧秦，吐词并剪快无伦。那知此别成千古，老辈知心复几人。
仿玉台体题虞山钱癯仙悼亡梅花册,清末民国初,曹家达,居人愁梦寒不续，唾壶红泪冻成玉。陡觉罗浮起胸臆，柔肠耿耿贮寒绿。濡毫和泪写春怨，一幅生绡灿华烛。冰肌缟袂略可拟，独有酸心画不足。昏灯缺月残夜风，一般可怜谁与同。
儒医徐钰斋七十寿言,清末民国初,曹家达,流水故不腐，户枢故不蠹。化谷布津液，营卫有常度。营以浊阴化，卫以清阳注。营运在不息，卫外乃为固。脾精发云雾，英英下白露。百脉朝华盖，温升仍故步。理意并瀹养，损益剂其数。春夏调喜怒，秋冬节哀惧。异彼殚时疠，鯈忽告衰暮。男子期七七，君又三七附。轩岐亮非妄，所得在太素。
将进酒二首 其一,清末民国初,曹家达,浮云从长风，东西南北各自驰。人心类朝阳，倏忽阴晦安可知。金樽美酒且为乐，焉能郁郁伤鬓丝。川中校书才望多，昔时红粉今则那。
将进酒二首 其二,清末民国初,曹家达,星河耿耿涤残暑，碧月向人如欲语。夜光代烛撤莲炬，美人如花歌白纻。玉箫四上竞激楚，明日明年在何处，劝君更尽中山醑。
杨花绝句,清末民国初,曹家达,梦痕摇漾绕红楼，斜日东风满陌头。自恨年年化萍迹，一般飘泊不宜秋。
芦花绝句,清末民国初,曹家达,江潭摇落暗伤神，絮絮团团看不真。斜傍酒旗风雪夜，多应无价玉壶春。
白莲二首 其一,清末民国初,曹家达,悟澈禅宗最上乘，横塘十里碧波澄。凉云过雨清如沐，晓月和烟淡不凝。剩有妙华输玉井，更谁好咏嗣松陵。嗟予忏绮心情在，脉脉溪头愧未曾。
白莲二首 其二,清末民国初,曹家达,隔浦迢遥唤岂应，宓妃罗袜晕层层。自甘淡泊强无侣，勉著铅华弱不胜。瑶沼静含风佩响，玉匙香沁露盘承。名心化处留真相，不独龙标一片冰。
独夜,清末民国初,曹家达,月落霜高梦不成，披衣兀坐待天明。茶凉衾薄无人问，数到晨鸦第几声。
寄怀庄翔声,清末民国初,曹家达,寥落苦无偶，心知良独难。书来逢小至，道远发长叹。此意无人会，相期保岁寒。未应更惆怅，努力为加餐。
苏州有作耆英会者感而赋之二首 其一,清末民国初,曹家达,神京北望涕汍澜，金殿凄凉玉辇寒。已是王琨伤老寿，漫寻徐广问悲欢。怆心禾黍频年事，冷眼彭殇一例看。闻道诸君裒雅集，可容长乐叙弁端。
苏州有作耆英会者感而赋之二首 其二,清末民国初,曹家达,转眼嗟予五十春，坐观时变独伤神。龙鱼鼠虎尊前泪，猿鹤虫沙劫外身。开府文章虚报国，仲宣书剑强依人。可怜犹当升平看，一样心肝迥不伦。
和太仓陆涧鹤年伯七十述怀四首 其一,清末民国初,曹家达,并世谁扶大雅轮，还从老辈见完人。红羊轮运丁双劫，绛县疑年亥六身。丧乱那容开口笑，亲朋预却介眉春。平生早有梅花约，邓尉山陲作隐沦。
和太仓陆涧鹤年伯七十述怀四首 其二,清末民国初,曹家达,太白高高石鼓鸣，中原多事尚佳兵。似闻道上豺狼满，漫向人前肝胆倾。今日空垂遗老涕，何年重见泰阶平。书生结习消难尽，愿托微词待玉成。
和太仓陆涧鹤年伯七十述怀四首 其三,清末民国初,曹家达,眼见有筹添海屋，红尘插脚得迟还。风流已属灵光殿，啄害犹怜虎豹关。漆室何心忧社稷，新亭举目异河山。王琨已抱攀车痛，更累先生两鬓斑。
和太仓陆涧鹤年伯七十述怀四首 其四,清末民国初,曹家达,世事茫茫付甑尘，且从物外见天真。象山禅悟承家范，栗里琴怀有替人。佛座香花资养性，鱼塘蒲藻自成春。但凭一片冲和意，留示儿孙众妙津。
十二月初四夜大雪用东坡尖叉韵二首 其一,清末民国初,曹家达,峭寒洒淅背毛纤，深夜重衾拥护严。附郭芳馨思邓尉，故乡薪米忆无盐。为怜晚岁思归处，又顿朝光不上檐。想见西街街畔塔，玲珑寒玉出双尖。
十二月初四夜大雪用东坡尖叉韵二首 其二,清末民国初,曹家达,顿抛残霰噤神鸦，天上惊翻薏苡车。元圃琼蕤初见叶，后庭玉树又生花。节旄东海怜苏武，词赋南朝有谢家。今夜夜寒愁夜永，几回孤咏手凭叉。
别巢氏书斋,清末民国初,曹家达,独客理行装，重城漏未央。五更霜上屋，残夜月窥墙。小别劳相忆，交情不可忘。梅花近新岁，昔昔梦还乡。
题章仰苏同年塞上吟次张少泉世叔韵,清末民国初,曹家达,昔年北市买长鞭，莽莽风沙病马骞。故国邱墟沦瀚海，几人冠带上淩烟。荒城笳鼓辽阳戍，寒草牛羊敕勒川。闻道东邻据瓯脱，正需雄略试筹边。
和缪艺风表叔韵,清末民国初,曹家达,赏心端底贵缒幽，学古穷年汲绠修。不事华丹资地望，每从纯白见天游。故家禾黍新亭泪，乔木烽烟漆室忧。鹑首赐秦今七载，更谁下女问高邱。
巢贞女,清末民国初,曹家达,泠泠涧底泉，皑皑山上雪。懭悢大暮中，照见心不灭。懿彼有巢氏，志行慕芳洁。菟丝良有托，苤莒待采撷。蹇脩不成理，音响中道绝。含荼三十春，留此守宫血。小草有本性，飘风莫能折。
废墟秋眺二首 其一,清末民国初,曹家达,落日莽平楚，西风摇远心。为谁结幽愫，复此一登临。草树自葱郁，山河变古今。君门填虎豹，薄暮托哀音。
废墟秋眺二首 其二,清末民国初,曹家达,宋玉悲秋意，将归无奈何。羁怀动萧槭，旧业感蹉跎。顾我岁时迈，还山风雨多。待将申此意，此意渺长河。
游毕氏废园五首 其一,清末民国初,曹家达,缭垣修竹闲松杉，石埼方塘草不芟。多少夏虫笃时好，更无人说毕秋帆。
游毕氏废园五首 其二,清末民国初,曹家达,近百年来盛业休，空馀宸翰额斋头。如何清节尚书第，不及淮阳燕子楼。
游毕氏废园五首 其三,清末民国初,曹家达,树带斜阳绿上肩，泠泠风佩响秋烟。传闻兵部诛茅日，墨子增删第九篇。
游毕氏废园五首 其四,清末民国初,曹家达,小园赋后名园记，举世狉獉索解悭。一代词臣无片石，恐遗酱瓿在人间。
游毕氏废园五首 其五,清末民国初,曹家达,遗著当年斠濮阳，几番剞劂重琳琅。灵岩无恙山庄废，书贾犹述知镇洋。
徐州杂感和半园壁间韵,清末民国初,曹家达,禾黍苍茫剩废邱，空将浩荡怨灵修。雁鸿北去无消息，耿耿寒星下戍楼。
和程肖琴同年适五十述怀二首 其一,清末民国初,曹家达,漫誇要眇美宜修，哀罢江南悔北游。细水浮花留好咏，极天芳草寄牢愁。步兵所向无青眼，潘岳相逢已白头。端恨故家乔木在，烽烟历历望中收。
和程肖琴同年适五十述怀二首 其二,清末民国初,曹家达,苍狗白云无可记，当年赵李倏经过。名心已断天涯石，别梦难为相见坡。结想华亭皆鹤唳，吹愁羌笛感羊那。嗟予正是肩随侣，半百年光托逝波。
冬柳次无锡钱茂才瀚生韵四首 其一,清末民国初,曹家达,摇落当寒弱不支，长条空复袅芳池。经年眉样浑忘却，往日心情感独知。宫巷萧条催腊鼓，华林颜色黯春旗。剧怜月黑风嘶夜，剩有啼乌借一枝。
冬柳次无锡钱茂才瀚生韵四首 其二,清末民国初,曹家达,小园残雪龁垣衣，瘦尽风情百事非。江上雁啼红板冷，天涯人远素书稀。梦和残月疏难繫，愁泣荒烟涩不飞。一自青阳惊受谢，到今冷眼与时违。
冬柳次无锡钱茂才瀚生韵四首 其三,清末民国初,曹家达,青琐当年聚玉珂，侍臣待漏意如何。建章日暖莺花早，太液春深烟雨多。是处垂青连上苑，一番新绿蘸恩波。无端遍地伤心色，化作樽前懊恼歌。
冬柳次无锡钱茂才瀚生韵四首 其四,清末民国初,曹家达,便尔漂摇霜霰经，暮江空见酒帘青。亦知寒绪难生色，终胜春花易化萍。旧院顿杨殊冷落，朱门王谢半凋零。朅来休弄桓伊笛，呜咽临风不忍听。
和杨蓉裳先生采菱曲三首 其一,清末民国初,曹家达,水底天光磨镜铜，淩波罗袜怯回风。剌伤侬手郎莫叹，侬要郎心如此红。
和杨蓉裳先生采菱曲三首 其二,清末民国初,曹家达,水作旋涡深复深，菱丝十丈繫郎心。却愁风雨横塘暮，万绪千头何处寻。
和杨蓉裳先生采菱曲三首 其三,清末民国初,曹家达,莲西高杵落新晴，十里湖塘潦水清。采得菱花重抛却，照人心绪不分明。
日观篇,清末民国初,曹家达,星斗欲没天风高，天际莽莽驱银涛。乾坤万里一瞬耳，赤脚沧海蹂灵鳌。东南一角特奇特，上见明光下昏黑。忽然明处若有山，卑如牛卧青翠斑。又若长城跨河套，蛰龙起伏相迥环。陡看腾跃气勃发，大火烧出冻云窟。如何十丈胭脂红，才向明处转沦没。渐看高处清烟埃，豁达一线天光开。下俯群山尽培塿，略如衡几惟徂徕。群山缕缕白云出，狂驰相遇化为一。起者辄合驰益驰，白玉瑩洁交地维。仰视天空迥晴碧，上下殊绝生狐疑。世人传语苦不实，我欲淩虚一问之。
杨柳枝词六首 其一,清末民国初,曹家达,袅袅垂垂罨御沟，春明门外不胜愁。相思怕被青丝绾，尽日东风莫倚楼。
杨柳枝词六首 其二,清末民国初,曹家达,一掬风花付曲尘，江头无恙别来津。可怜攀折长条尽，才送行人又送春。
杨柳枝词六首 其三,清末民国初,曹家达,不胜幽怨只垂头，镇日风光水上楼。却为渔洋感摇落，秣陵烟景似残秋。
杨柳枝词六首 其四,清末民国初,曹家达,眉样临风画不齐，溪光烟景总凄迷。江南风日清明好，少多行人唱大堤。
杨柳枝词六首 其五,清末民国初,曹家达,体态苗条不自持，春来瘦损旧腰肢。谁怜飞絮娇无力，缓带斜阳上酒旗。
杨柳枝词六首 其六,清末民国初,曹家达,短长堤外短长条，新绿随风软浪摇。终是乳鸦啼不住，一春烟雨几魂销。
落花次沈石田韵五首 其一,清末民国初,曹家达,画槛雕栏忆旧游，杜鹃声里絓春愁。催沉暗雨闲茶鼓，懒逐东风上酒楼。坐惜红颜成老大，不堪青帝更迟留。贞娘去后风流尽，一抹颓云下虎邱。
落花次沈石田韵五首 其二,清末民国初,曹家达,繁华如梦只须臾，妙相何堪问有无。明月夜郎愁李白，飘风歧路泣杨朱。台荒早闭宫思子，天远难为石望夫。多少闲愁消不得，鲛人望海泪珠枯。
落花次沈石田韵五首 其三,清末民国初,曹家达,轻红泪黛辨难真，粉暗朱楼易怆神。照水已非前度日，过墙又作别家春。鸟啼蚓唱阶前露，马迹蛛丝陌上尘。一例闲门闭芳草，秋千庭院更无人。
落花次沈石田韵五首 其四,清末民国初,曹家达,漫天飘泊雨初晴，瘦尽风情百感生。辽塞当年垂老别，长安三月丽人行。忍抛秾艳供痴蝶，闲话凄凉剩晓莺。二十四番容易过，鬓丝潦倒最分明。
落花次沈石田韵五首 其五,清末民国初,曹家达,清明寒食已匆匆，锦瑟韶华转眼空。光景易沉牛渚月，文章翻借马当风。东归曹植虚惊艳，北道罗虬赋比红。泦汰春华待秋实，迷津休问太原中。
游春五首 其一,清末民国初,曹家达,久误寻芳节，行过上巳辰。扇香淆水影，歌吹动梁尘。绕树蜂随客，临流鸟唤人。少陵何氏咏，暂得和阳春。
游春五首 其二,清末民国初,曹家达,往代南国胜，迁移花石纲。野棠开艺圃，乔木傍宫墙。城郭远烽息，溪桥流水香。即今多事变，不敢问沧桑。
游春五首 其三,清末民国初,曹家达,送暖入襟抱，东风亦太忙。草痕侵履迹，花气泛衣香。寄兴只如此，赏心焉可忘。为怜钱教授，怕过读书堂。
游春五首 其四,清末民国初,曹家达,春树连荒墅，翛然竹径深。落红迷路曲，空翠定楼阴。草木自荣瘁，山河变古今。当年人去久，蝴蝶下阶寻。
游春五首 其五,清末民国初,曹家达,寂寂回塘上，春深采药时。新苗抽藁本，晚蕊绽辛夷。赏揽独延伫，芳馨遗所思。行吟不觉晚，斜景下荒陂。
虞山杂咏和常熟周天福二首 其一,清末民国初,曹家达,揽胜西城酒乍醒，望湖还上望湖亭。可能容我辛峰立，分占虞山一半青。
虞山杂咏和常熟周天福二首 其二,清末民国初,曹家达,石路高低野草馨，弯环城郭绕云屏。形家偏说牛头样，锁住虞山一半青。
暑夜感言四首 其一,清末民国初,曹家达,蒸气薄遥夜，高天星汉长。飘风从天来，萤火生微芒。愿得及良时，寄怀在众芳。申椒杂菌桂，佩之永不忘。无为遝零节，所得在焜黄。
暑夜感言四首 其二,清末民国初,曹家达,圆荷发朱华，杂佩风泠泠。散发出林下，微凉生广庭。披襟延夕爽，萋然怀袖馨。抚兹念远人，仰看参辰星。亮无鹍鹏翮，逍遥徙南溟。
暑夜感言四首 其三,清末民国初,曹家达,落日下层阜，夕气交庭阴。孤蝉鸣树闲，三叹有遗音。岂不负高洁，常恐风露侵。林薄满清听，对此发遐心。戛然息群籁，空山深复深。
暑夜感言四首 其四,清末民国初,曹家达,白鸟笃时节，冥冥西北隅。螫人盬其血，朋类声相呼。饱死不知足，贪以成其愚。守宫正枵腹，因粮及汝躯。所以古之人，饮酒戒首濡。
题洞庭西山费氏先德录,清末民国初,曹家达,我欲发奇语，令君四座皆骇然。大造玉成类冰炭，此意荒忽难为传。自非南荒封豕闯然起，安得西山费氏贞孝相纶连。母守经，子达权，死者玉碎生瓦全。舍此岂复有人理，自郐以下无讥焉。我闻陆机词赋重世德，乃有廷璜昆季扬其先。皭然耿光照家乘，孝子慈孙弥亿年。
题秋江泛棹图二首 其一,清末民国初,曹家达,年来清兴托兰桡，荒渚丛芦生暗潮。闲倚航头风色晚，一天凉晕白萧萧。
题秋江泛棹图二首 其二,清末民国初,曹家达,放棹中流不计程，江天晴碧夜云轻。秋心正在萧闲处，鸿雁声中看月明。
题太仓陆涵年伯古稀自述诗后二首 其一,清末民国初,曹家达,再造河山替，岿然剩此身。死生提挈感，骚雅乱离人。谁屋乌爰止，巢林燕不春。言寻大雄氏，即此避嚣尘。
题太仓陆涵年伯古稀自述诗后二首 其二,清末民国初,曹家达,五十馀年事，都从眼底过。即今伤老大，回忆涕滂沱。顾我沧桑感，多君安乐窝。时艰需济众，渴望补蹉跎。
和刘季云秋感韵二首 其一,清末民国初,曹家达,故山琴剑自翛然，赢得清才类谪仙。世变频仍言不得，笑揩白眼看青天。
和刘季云秋感韵二首 其二,清末民国初,曹家达,何年正始返馀风，往日文章付太空。老去清愁人不识，西风吹损酒颜红。
赠静君贰尹即次其赠孙季蠡韵三首 其一,清末民国初,曹家达,苦李不可餐，弃置官道旁。生性拙逢时，悱恻行自伤。飒然迨零节，微阳郁清霜。山中鶗鴂鸣，萎此百草芳。登临送将归，独立心徬徨。徬徨复太息，日暮摧中肠。
赠静君贰尹即次其赠孙季蠡韵三首 其二,清末民国初,曹家达,岧峣首阳山，薇蕨生其巅。抗志希黄虞，悲风响秋烟。愿托采薇歌，一奏清商弦。灵脩既浩荡，照察无良缘。厉此忠爱心，日夕怀贞坚。但恨尘网羁，未暇求神仙。结交慕京洛，此意良未然。
赠静君贰尹即次其赠孙季蠡韵三首 其三,清末民国初,曹家达,天地一何隘，百忧丛此身。堂堂竟谁有，慭遗痛匪民。荃草自怀芳，昭质殊未伸。慢谄务干进，臭味难为亲。借问景公富，何如原宪贫。高言著令德，属和希阳春。编年止义熙，于道庶求仁。嘉尚贵自德，得遑福禄臻。
题和合神,清末民国初,曹家达,乡心辽远隔长河，荏苒年光感逝波。等是天涯忆兄弟，几人修得万回哥。
春郊即事八首 其一,清末民国初,曹家达,朝霞开宿雾，微雨洗高林。浊酒聊自适，藜羹常乏斟。时来苟冥会，怀古一何深。盥濯息檐下，回飙开我襟。
春郊即事八首 其二,清末民国初,曹家达,仲春觏时雨，林鸟喜晨开。坐止高荫下，汎随清壑回。觞弦肆朝日，尘爵耻虚罍。汲汲鲁中叟，姜公乃见猜。
春郊即事八首 其三,清末民国初,曹家达,岁月相催逼，江湖多贱贫。只鸡招近局，斗酒聚比邻。草木得常理，市朝悽旧人。提壶接宾侣，道路邈何因。
春郊即事八首 其四,清末民国初,曹家达,居止次城邑，员邱足我粮。归人望烟火，穷巷寡轮鞅。翳翳经日雪，遥遥春夜长。羲农去我久，日醉或能忘。
春郊即事八首 其五,清末民国初,曹家达,晨兴理荒秽，荒路暧交通。春水满泗泽，平畴交远风。栖迟岂为拙，回复遂无穷。鸟弄欢新节，北林荣且丰。
春郊即事八首 其六,清末民国初,曹家达,梅柳夹门植，寒华徒自荣。冷风送馀善，浥露缀其英。众鸟欣有托，晨鸡不肯鸣。逍遥自闲止，持此竟何成。
春郊即事八首 其七,清末民国初,曹家达,挥杯劝孤影，抚剑独行游。迁化或夷险，顾瞻无匹俦。上弦惊别鹤，闲谷矫鸣鸥。被褐欣自得，时忘四运周。
春郊即事八首 其八,清末民国初,曹家达,迥泽散游目，依依墟里烟。结庐在人境，放意乐馀年。往燕无遗影，池鱼思故渊。哀荣无定在，日昃不遑研。
前作未尽复集五古以足题面六首 其一,清末民国初,曹家达,今日天气佳，衔觞念幽人。桃李罗堂前，良苗亦怀新。地为幽人远，言笑难为因。歛襟独闲谣，兴言在兹春。
前作未尽复集五古以足题面六首 其二,清末民国初,曹家达,灼灼叶中花，依依墟里烟。登高赋新诗，心远地自偏。浪莽林野娱，怀此颇有年。春风扇微和，绝音寄斯篇。忘彼千载忧，复得反自然。
前作未尽复集五古以足题面六首 其三,清末民国初,曹家达,气和天惟澄，虚室有馀闲。幽兰生前庭，绿酒开芳颜。良日登远游，悠然见南山。道狭草木长，飞鸟相与还。缪得固穷节，高操非所攀。
前作未尽复集五古以足题面六首 其四,清末民国初,曹家达,子云性嗜酒，仲蔚爱穷居。穷居寡人用，时还读我书。枝条始欲茂，绕屋树扶疏。日暮天无云，明景翻空庐。鸣鸟声相闻，好风与之俱。惜此须臾晖，不乐当何如。
前作未尽复集五古以足题面六首 其五,清末民国初,曹家达,野外罕人事，对酒绝尘想。草屋八九间，敝庐何必广。微雨从东来，桑麻日以长。不言春作苦，披草共来往。
前作未尽复集五古以足题面六首 其六,清末民国初,曹家达,清光澄馀滓，皛皛川上平。好味止园葵，果菜始复生。且遂灌我园，不为好爵萦。春兴岂自免，远我遗世情。
春宵玩月有感,清末民国初,曹家达,皎皎云闲月，依依墟里烟。何幽不可烛，惟酒与长年。在目皓已洁，任情无所先。山阳归下国，晨夕看山川。
遣兴二首 其一,清末民国初,曹家达,道丧向千载，请从予所之。少年罕人事，指往决狐疑。岁月有常御，山川无改时。谁知非与是，何事绁尘羁。
遣兴二首 其二,清末民国初,曹家达,高莽渺无界，近瞻百里馀。清飙矫云翮，临水愧游鱼。在昔闻南亩，相将还旧居。欢然酌春酒，吾亦爱吾庐。
春草四首 其一,清末民国初,曹家达,漫分涧谷与长河，百二韶华眼底过。陵寝荒凉眠石兽，江山烽火哭铜驼。南朝碎瓦埋宫殿，北里生香怨绮罗。最是芜城看不得，萧萧烟雨暮愁多。
春草四首 其二,清末民国初,曹家达,离家王粲又登楼，蘅佩兰苕一例抽。有客绵绵思远道，故人汎汎属扬舟。江田过雨雉初覆，山路斜阳鸟暗投。正为踏青好时节，杏花开遍曲江头。
春草四首 其三,清末民国初,曹家达,清明寒食更凄迷，旧烧新痕看不齐。时有落花粘败砌，更随细水下横溪。经年北道翻青冢，一夜东风满白堤。隔岁王孙归未得，车箱愁听野禽啼。
春草四首 其四,清末民国初,曹家达,一鞭尘影误芳时，无限情怀系碧丝。河北地偏愁庾信，江南书到忆邱迟。虾蟆庭院春灯灭，蝴蝶阶除夕照移。极目关山青未了，新年乡梦满天涯。
踏青词,清末民国初,曹家达,东风吹人白日低，江南花落烟草齐。谁家女儿出城郭，弓弯忘却沾春泥。麦苗风急春衫薄，暮寒萧瑟云鬟低。山花含愁照归路，异日行人唱大堤。
白纻歌辞,清末民国初,曹家达,谷风催雨云逄逄，梅花夜落春酒缸。美人劝我且尽醉，清歌妙靡惊帝江。秦青以后无此曲，皎皎白纻节节双。少年欢乐及时多，明日明年将奈何。
子夜春歌八首 其一,清末民国初,曹家达,郎向关山道，春深未及归。春愁如草长，喂得郎马肥。
子夜春歌八首 其二,清末民国初,曹家达,郎心似浮云，夜夜风雨多。妾心似明月，圆缺当奈何。
子夜春歌八首 其三,清末民国初,曹家达,妾身元夜灯，借郎为灯烛。暂离固无恨，光景两不属。
子夜春歌八首 其四,清末民国初,曹家达,折花玉阶前，簪上同心钗。安得花下风，吹梦入郎怀。
子夜春歌八首 其五,清末民国初,曹家达,江南与江北，花鸟自成春。为有江水隔，相思愁白蘋。
子夜春歌八首 其六,清末民国初,曹家达,灯花落复落，鸣鸡寒更瘖。不怨无修绠，但愁井底深。
子夜春歌八首 其七,清末民国初,曹家达,欢如柳杨花，化萍江水湄。本自无根柢，相思亦何为。
子夜春歌八首 其八,清末民国初,曹家达,侬是博山炉，栖托忘忧馆。觅取博山香，薰得郎心暖。
植园晚眺二首 其二,清末民国初,曹家达,溥览花前忍俊难，生香原自过沈檀。夕阳催送人归去，偷取微吟不耐寒。
寄谢生冶弇,清末民国初,曹家达,春江云树正苍茫，西望漫漫道路长。便过花朝书未达，最难飞渡是鄱阳。
花朝词二首 其一,清末民国初,曹家达,花神未诞十日雨，白日春寒闲羯鼓。忽然山翠逐人飞，江路杨丝尽媚妩。杨丝作絮扬路尘，女儿钗朵光照人。光照人，景将夕，美人温酒劝上客。
花朝词二首 其二,清末民国初,曹家达,东风蔼蔼飞白云，陌上细草初含薰。朝来风日忽自媚，别有真宰难为君。我向花前歌白纻，冥冥花气悄无语。
柳絮,清末民国初,曹家达,溪桥新绿晓烟团，飘泊东风思万端。便写心情苦绵薄，可容衣被及孤寒。酒边若木催沉易，愁绪如丝强割难。道韫诗才原不减，漫将晴雪等闲看。
杨花次阜荪韵五首 其一,清末民国初,曹家达,飘摇辄感暮天风，淅淅零零闲落红。归思苍茫连塞下，乱愁萧瑟付楼东。蜂惊尘影投邻巷，鸦抱春烟落故宫。正是无聊言不得，江潭又见雨空濛。
杨花次阜荪韵五首 其二,清末民国初,曹家达,断送春光不自怜，天涯人去雪盈巅。暗摇尘梦来芳榭，吹碎乡心入绮筵。碧玉年华惊逝水，绿阴门巷繫连钱。最嫌飘荡无归束，一霎青青过禁烟。
杨花次阜荪韵五首 其三,清末民国初,曹家达,星星薄晕点明光，度幕穿帘恁底狂。便得沾泥愁雨打，正因无柱怨天长。朦胧往迹迷青琐，撩乱浮情匝玉塘。却有一般堪爱处，不曾惊起睡鸳鸯。
杨花次阜荪韵五首 其四,清末民国初,曹家达,黄金为帐翠为屏，野马游蜂晚半冥。有客南家悲故国，几人东渡哭新亭。市朝何事伤投溷，身世无端感化萍。一别枝头成浪迹，道旁空自眼垂青。
杨花次阜荪韵五首 其五,清末民国初,曹家达,未便江头化燕泥，一般飞渡画楼西。抛开旧绪真无赖，袅断游丝不肯栖。碎点漫随春鸭泛，空条又感夜乌啼。建章宫殿无人过，欲问前程路已迷。
二月十五日偕陆菊裳同年游怡园五首 其一,清末民国初,曹家达,不识怡园胜，言寻陆士衡。相将践幽处，一为寄遥情。石堰交松栝，阶除长蔓菁。清游需静会，豪气漫纵横。
二月十五日偕陆菊裳同年游怡园五首 其二,清末民国初,曹家达,过庭即超旷，疑有古烟霞。独鹤养修羽，小梅初落花。亭台危磴转，藤蔓曲廊斜。何处长烟起，园丁方煮茶。
二月十五日偕陆菊裳同年游怡园五首 其三,清末民国初,曹家达,撷采宋词语，楹联秀可餐。随刀惊味改，越世见才难。点缀皆新意，宾游敦古欢。风流近消歇，一任等闲看。
二月十五日偕陆菊裳同年游怡园五首 其四,清末民国初,曹家达,幽涧积春潦，残山悬断云。赏心由我辈，高唱复谁闻。水带疏林暗，风含细草薰。曰归难尽兴，无奈日初曛。
二月十五日偕陆菊裳同年游怡园五首 其五,清末民国初,曹家达,洞壑一拳石，风潭九折桥。地材资结构，天籁息刁调。勉记尚书里，还寻良友招。回看吟眺处，但听竹萧萧。
寄谢生冶盦,清末民国初,曹家达,蓬蓬新树暗斜阳，江路花飞野草长。为语传书江上雁，稳驼诗梦下南昌。
冶盦询归期诗以答之,清末民国初,曹家达,缥缈江天日暮云，勉将尺素慰离群。明朝修禊江潭水，预引归帆正忆君。
三月三日寄冶盦并示章君茀芸,清末民国初,曹家达,未践东山约，神从江右驰。诗成劳驿使，书到及归期。谢尚能高咏，章江寄梦思。意随毫素发，崖上草离离。
三月二日吴门道中,清末民国初,曹家达,东风送我洞庭西，野菜多姿宿麦齐。水草低迷蝴蝶影，山花零落子规啼。思家客似雁归塞，过栈人如蚋聚醯。正为清明时节近，绿杨城郭总含凄。
踏青词,清末民国初,曹家达,东风和冷春衣单，江岸行人初采兰。大堤女儿发新咏，一声花底红阑干。江潭日夜摇空绿，九天珠唾生清寒。红颜窈窕年十五，前夜明光照媚妩。
长沙叶德辉母马太夫人八十寿言次叶公韵四首 其一,清末民国初,曹家达,葭灰飞后甫中旬，设帨佳辰八秩新。王母瑶池经小谪，尚仪少海及扶轮。草虫托赋振振羽，花鸟怡神岁岁春。大盗无端移国祚，小桃源有避秦人。
长沙叶德辉母马太夫人八十寿言次叶公韵四首 其二,清末民国初,曹家达,金马声华翟茀衣，汉官旧物见应稀。传经帐忆儒门绛，封诰家承上国绯。秋露葡萄千日醉，春风台阁五云飞。让王当日输神器，萱草阶庭怅夕晖。
长沙叶德辉母马太夫人八十寿言次叶公韵四首 其三,清末民国初,曹家达,瑶草充庭问卷施，盛衰荣替各随时。融红茂苑羁游子，曼绿湘烟写梦思。看到孙曾筠附竹，老来平淡堇如饴。似闻年谷贫民共，辄感周馀靡孑遗。
长沙叶德辉母马太夫人八十寿言次叶公韵四首 其四,清末民国初,曹家达,慈训当时重显扬，貂蝉累祀泽流长。娱亲忍厌承明殿，乞养荣归昼锦堂。修到老莱能舞綵，不教傅奕喟空桑。鮿生未会冈陵颂，薄缀俚言当一觞。
憩园赏菊次武进余大均韵二首 其一,清末民国初,曹家达,人间何地醉乡宽，秋意萧萧傍石阑。日永小庭扶质易，霜寒老圃见才难。爱花栗里陶元亮，高咏松陵陆务观。入座正多延寿客，宾游相对几回看。
憩园赏菊次武进余大均韵二首 其二,清末民国初,曹家达,西风木末动微凉，鶗鴂先鸣草不芳。消瘦幸能全晚节，纤秾未肯入时妆。愿凭好句轻元白，若问前生属绮黄。我忆憩园无眼福，登高无倚每彷徉。
和上海曹桐庐二十初度感怀五首 其一,清末民国初,曹家达,香梦衾寒苦卖痴，怕看庭下发华滋。丝机漫乱难成匹，歧路经行黯独悲。芳草有情还寄远，落花无主更依谁。朅来心事浑如醉，倚遍阑干酒一卮。
和上海曹桐庐二十初度感怀五首 其二,清末民国初,曹家达,盲风吹折佩兰枝，香梦衾寒苦卖痴。蜀帝啼春劳呕血，鲛人望海易成悲。弓弯舞袖浑忘却，玳瑁双珠有所思。陈迹分明会真记，更将薄倖笑微之。
和上海曹桐庐二十初度感怀五首 其三,清末民国初,曹家达,便是扪心石不移，飞龙留骨瘦难支。明珠斛小难量泪，香梦衾寒苦卖痴。南越千丝珊树网，东风三月海棠时。此时欲待成追忆，一掬清愁一卷诗。
和上海曹桐庐二十初度感怀五首 其四,清末民国初,曹家达,洪乔付托误相思，咫尺天涯两不知。灯灺每增人去感，酒阑才觉曲终悲。桃花门旧春相映，香梦衾寒苦卖痴。拼得工夫种红豆，可容常驻好丰姿。
和上海曹桐庐二十初度感怀五首 其五,清末民国初,曹家达,影事尘埋负可儿，珊珊何事怨来迟。伯劳东去羌无偶，乌鹊南飞未有枝。税驾椒涂空属赋，采芳兰泽漫投诗。人间天上浑难据，香梦衾寒苦卖痴。
偕陆菊裳同年游洽隐园,清末民国初,曹家达,浪誇文懿暨文忠，一代声华转眼空。庭草漫添春后绿，石萝亲见劫灰红。游仙词翰惭曹邺，歌凤佯狂问陆通。剩有沧桑供茗话，更谁从此剪蒿篷。
题虞山汪伯琛蜗隐庐遗诗后二首 其一,清末民国初,曹家达,三十年华过鸟催，年时謦唾尽琼瑰。玉楼一赴文章贵，长吉公然是鬼才。
题虞山汪伯琛蜗隐庐遗诗后二首 其二,清末民国初,曹家达,巫阳溺职青春谢，瑶草东风十七年。我读君诗三太息，暮云如絮雨如烟。
题山水小幅二首 其一,清末民国初,曹家达,清川带长薄，斜景落空山。林暗归樵语，江明独鸟还。愿求栖影处，难得此心闲。渐见炊烟冱，萧萧芦荻湾。
题山水小幅二首 其二,清末民国初,曹家达,孤村傍山麓，夏木有清阴。远水泛澄碧，暮蝉空好音。兴来每独往，时复一登临。暝色苍茫里，翛然见古心。
朱念陶夫妇五十双寿十首 其一,清末民国初,曹家达,朱子同庚侣，吁嗟五十春。抱奇撄世网，强仕作遗民。大盗起荆楚，中朝孰主臣。桃源寻不得，愁煞避秦人。
朱念陶夫妇五十双寿十首 其二,清末民国初,曹家达,越水闻诗日，趋庭家学传。娶妻宜宋子，求友得唐贤。选胜开新社，题襟有旧编。回头三十载，惘惘雪泥缘。
朱念陶夫妇五十双寿十首 其三,清末民国初,曹家达,供职计偕后，刑曹赋式微。似闻残夏病，因得早秋归。风雨宵裁句，湖山暇策肥。翻因圉人累，对薄及圜扉。
朱念陶夫妇五十双寿十首 其四,清末民国初,曹家达,遣戍乌孙地，翛然度玉关。风沙莽戈壁，冰雪暗天山。野旷兽犹挺，墟寒鸟不还。摩崖寻汉碣，未拟唱刀环。
朱念陶夫妇五十双寿十首 其五,清末民国初,曹家达,亶父及姜女，梁鸿有孟妻。从知嘉偶配，竟得古人齐。长路挽车鹿，穷荒戒旦鸡。独留将父感，东望一含悽。
朱念陶夫妇五十双寿十首 其六,清末民国初,曹家达,塔里木河外，乡音杂汉回。伏流注盐泽，落日下轮台。良骥志千里，征夫赋七哀。陶公真好士，一试廿人才。
朱念陶夫妇五十双寿十首 其七,清末民国初,曹家达,六载赐环日，惊心风木寒。又兼儿妇病，真觉鲜民难。茂草道成茀，旋涡舟上滩。终天空有泪，惭悔久南冠。
朱念陶夫妇五十双寿十首 其八,清末民国初,曹家达,全局冷灰换，南归薄宦游。丰姿成海鹤，栖息狎江鸥。考古周秦富，狂吟皮陆俦。大朝诸老在，觞咏足风流。
朱念陶夫妇五十双寿十首 其九,清末民国初,曹家达,百二称觞日，群英萃德门。五行出蕃秀，六子妥乾坤。节傲淩霜菊，晖长树背萱。贻谋方未艾，馀庆在诸孙。
朱念陶夫妇五十双寿十首 其十,清末民国初,曹家达,敢弄班门斧，今吾亦自豪。怨思兼小雅，沉痛过离骚。上寿侑三爵，遭时感二毛。悲欢类徐广，未合醉醇醪。
苏台秋兴和汪茗生同年四首 其一,清末民国初,曹家达,远天晴碧雁南翔，虎阜重来草不芳。老去心情闲子美，少年精锐忆干将。江桥落叶随孤艇，山寺微钟送夕阳。难得先朝五人墓，尚留古道照寒塘。
苏台秋兴和汪茗生同年四首 其二,清末民国初,曹家达,苍莽吴山看不齐，子胥江口更凄迷。宫花往日都如梦，水草经年又化泥。废市浪传仙鹤舞，荒台剩有夜乌啼。于今重问人间世，多少流光付駃騠。
苏台秋兴和汪茗生同年四首 其三,清末民国初,曹家达,一片荒池翳碧霞，西风荷芰替芳华。草深径甃吟寒蛩，月上宫墙噪乳鸦。吴越霸才曾几世，临安妃子已无家。南园日暮空萧瑟，愁听当时陌上花。
苏台秋兴和汪茗生同年四首 其四,清末民国初,曹家达,沧桑变后此孤城，况复高秋百感并。开府已非方镇署，栖笳犹类故家营。烟寒山树连层阜，水漫湖田混太清。几辈遗民寒洒涕，多应凄绝暮蝉声。
题寒山落木图,清末民国初,曹家达,佳气忽摇落，玄阴荡碧漪。乱山带乔木，寒草漫荒陂。日薄黯苍藓，烟长引素丝。西风感将刈，凝望立多时。
章茀云有伤逝四首和以绝句而推广之十二首 其一 吴絅斋曾徯,清末民国初,曹家达,鸿才宁附双忠显，祠宇秋荒片石寒。更拟论文寻季重，夜台人远报书难。
章茀云有伤逝四首和以绝句而推广之十二首 其二 缪少修楷,清末民国初,曹家达,儆季传人未可诬，平居抱璞只如愚。剧怜天靳童乌寿，多少楹书属贩夫。
章茀云有伤逝四首和以绝句而推广之十二首 其三 王吉臣家枚,清末民国初,曹家达,皎然澄洁玉壶冰，横舍相逢庆得朋。最是不堪追忆处，各研萧选隔墙灯。
章茀云有伤逝四首和以绝句而推广之十二首 其四 吴伟卿希鄂,清末民国初,曹家达,贫来鬻宅素心违，赁庑梁鸿赋式微。岁岁春深乱啼鸟。竹巢风雨旧人稀。
章茀云有伤逝四首和以绝句而推广之十二首 其五 刘范庭国模,清末民国初,曹家达,平生情谊过汪伦，一病河鱼殒此身。麦曲鞠穷谁理会，目于眢井更何人。
章茀云有伤逝四首和以绝句而推广之十二首 其六 陈敬伯裔仲,清末民国初,曹家达,此病难将药石祛，闭门六载感沦胥。不堪篝火狐鸣后，又向君家燬旧书。
章茀云有伤逝四首和以绝句而推广之十二首 其七 赵幼旋相皋,清末民国初,曹家达,能书未合似羊欣，舅氏家风重典坟。不信芙蓉城有主，曼卿以后又逢君。
章茀云有伤逝四首和以绝句而推广之十二首 其八 黄藜阁光照,清末民国初,曹家达,长城东北暗风沙，垂老征途感岁华。提挈孤儿资介弟，三千里路梦还家。
章茀云有伤逝四首和以绝句而推广之十二首 其九 刘乙青宗向,清末民国初,曹家达,风流还践六朝尘，才俊当年枉绝伦。愁听吴娘歌暮雨，霎时吹冷酒边人。
章茀云有伤逝四首和以绝句而推广之十二首 其十 山东潍县郭伯尹,清末民国初,曹家达,一著黄冠志趣乖，上清归去姓名埋。三年未定君生死，只为精灵不渡淮。
章茀云有伤逝四首和以绝句而推广之十二首 其十一 章雨琴慎清,清末民国初,曹家达,故乡后进此才稀，旧国沦亡叹式微。正是秋风感摇落，登山临水送将归。
章茀云有伤逝四首和以绝句而推广之十二首 其十二 赵缤焕清瑞,清末民国初,曹家达,君家食古真难化，遗稿删存百五篇。犹忆去年高枕卧，昏灯黯惨药垆烟。
题张少槎太姻丈山水三首 其一,清末民国初,曹家达,夕阴带野秀，秋气生亭皋。老鹤未归来，寥天惜羽毛。
题张少槎太姻丈山水三首 其二,清末民国初,曹家达,杳杳樵人踪，石路蹇且缦。木末早凉生，微阴动荒涧。
题张少槎太姻丈山水三首 其三,清末民国初,曹家达,小桥隔修埼，蔼蔼松林长。但见白云外，高峰明夕阳。
七月二十日痴盦小卧二首 其一,清末民国初,曹家达,城市类山谷，斜阳挂林麓。风吹午梦痕，洒然抱修竹。
七月二十日痴盦小卧二首 其二,清末民国初,曹家达,神交在师友，要眇不可寻。脱然忘形骸，醉乡深复深。
子夜夏歌八首 其一,清末民国初,曹家达,薰风吹白日，镜里红颜老。妾怨将离花，愿觅当归草。
子夜夏歌八首 其二,清末民国初,曹家达,不惮妾心酸，但恐郎心寒。日日黄梅雨，相思持两端。
子夜夏歌八首 其三,清末民国初,曹家达,莲蕸并莲薂，相傍生南浦。一蕸抵一镜，难照中心苦。
子夜夏歌八首 其四,清末民国初,曹家达,妾愧齐纨扇，出入君怀袖。岂不怨秋风，暂得侍左右。
子夜夏歌八首 其五,清末民国初,曹家达,浮瓜且沉李，自昔清夏炎。郎心今浮沉，岂有瓜李嫌。
子夜夏歌八首 其六,清末民国初,曹家达,河梁不可渡，今夕梦当归。空房无灯烛，夜夜流萤飞。
子夜夏歌八首 其七,清末民国初,曹家达,蒸气薄遥夕，暑雨蚊虫飞。妾命如纱縠，安得化郎帏。
子夜夏歌八首 其八,清末民国初,曹家达,林阴山路长，车声喧若雷。砊磕发云端，疑是征夫回。
陆涧鹤年伯以和卢彬士金陵绝句见示因次其韵六首 其一 清凉山,清末民国初,曹家达,残山荦确照寒晖，依旧高城瞰四围。欲问萧梁兴替事，寺门黄叶一僧归。
陆涧鹤年伯以和卢彬士金陵绝句见示因次其韵六首 其二 莫愁湖,清末民国初,曹家达,石城打桨不胜愁，金粉飘零泣素秋。今日无人念征戍，湖云楼月自清幽。
陆涧鹤年伯以和卢彬士金陵绝句见示因次其韵六首 其三 明孝陵,清末民国初,曹家达,纪功碑碣总成空，铜狄无端出殡宫。三百年来禁樵采，为谁移置市门中。
陆涧鹤年伯以和卢彬士金陵绝句见示因次其韵六首 其四 明故宫,清末民国初,曹家达,太平西幸路迢遥，一夕金陵王气销。剩有荷珠重文藻，好寻冥漠话前朝。
陆涧鹤年伯以和卢彬士金陵绝句见示因次其韵六首 其五 秦淮河,清末民国初,曹家达,秋试当年最胜时，湘帘桦烛寄游思。淮清桥下风流尽，头白诗人又卖痴。
陆涧鹤年伯以和卢彬士金陵绝句见示因次其韵六首 其六 雨花台,清末民国初,曹家达,山到城南总比连，石潭终古照寒泉。于今花雨无人会，老木萧萧生古烟。
子夜秋歌八首 其一,清末民国初,曹家达,关山日以远，憔悴堕朝华。若问妾颜色，但看牵牛花。
子夜秋歌八首 其二,清末民国初,曹家达,君去长河湄，但愿无风波。妾命非天孙，不敢怨银河。
子夜秋歌八首 其三,清末民国初,曹家达,中夜寒虫号，达旦荒鸡动。不愁妾心乱，恐阻郎归梦。
子夜秋歌八首 其四,清末民国初,曹家达,出门望南山，鸟飞日将晏。音书隔年时，怕见南归雁。
子夜秋歌八首 其五,清末民国初,曹家达,梦近河梁远，理愁托瑶琴。夜深河案户，使妾难为心。
子夜秋歌八首 其六,清末民国初,曹家达,妾心似秋萤，照郎隔寒烟。愿郎似秋月，夜夜抱郎眠。
子夜秋歌八首 其七,清末民国初,曹家达,雨凝辟寒香，不出房栊闲。妾泪化成雨，离居当来还。
子夜秋歌八首 其八,清末民国初,曹家达,落叶御长风，随郎去处飞。一叶一片心，熨贴身上衣。
斋中读书十二首 其一,清末民国初,曹家达,六籍丧秦火，馀烬昔褒崇。岂系今古文，区区争异同。常怪经生家，淫词助之攻。厚颜托师承，排击称名通。
斋中读书十二首 其二,清末民国初,曹家达,古人引旧言，字句多出入。何独墨子书，字字皆剿袭。持此證古文，其端已固执。乃谓尚书篇，惟墨是摭拾。任意为增损，此注而彼挹。不参五帝纪，妄议何时息。
斋中读书十二首 其三,清末民国初,曹家达,左氏引夏书，多属大禹谟。论人当属夏，论书当为虞。征南失考核，遽谓夏书无。漫以佚书名，藉口资陋儒。襞积左氏文，此议毋乃诬。
斋中读书十二首 其四,清末民国初,曹家达,梅赜伪古文，在传不在书。岂其孔传伪，古训亦子虚。汉家贵师承，陋习久不除。伏生口授外，轻慢孔壁储。发原在宣圣，逐未忘厥初。
斋中读书十二首 其五,清末民国初,曹家达,全诗三百篇，蔽以无邪思。新安违卜序，乃有淫奔词。再传及王柏，诞妄尤不支。删替死麇篇，二南蒙诟訾。更据平王号，编次王风移。降及郑卫风，一一屏斥之。私议曲阜本，白璧留瑕疵。蚍蜉撼大木，徒为后世嗤。
斋中读书十二首 其六,清末民国初,曹家达,春秋明大伦，首在诛乱贼。公羊今文家，陈说多荧惑。蔡仲出君事，悖逆难可饰。乃曰姑舍是，行权道乃得。此岂圣人意，人道将灭熄。董生汉大儒，繁露有遗忒。
斋中读书十二首 其七,清末民国初,曹家达,左氏传春秋，道在阐经旨。鲁事并称我，灼然为鲁史。巧言并足恭，实同圣人耻。宋儒好异说，乃曰彼非是。别有古闻人，名同偶然耳。彼实羞巧言，胡更巧言拟。不知史官例，据实以为纪。载笔详辞令，何用辨臧否。禹鼎铸神奸，岂为心所喜。彼云古闻人，当为何代士。既非冥漠君，宁独无居里。漆园荒唐辞，乃出程夫子。
斋中读书十二首 其八,清末民国初,曹家达,大易本人事，百端慎厥初。扶阳而抑阴，此意诚不虚。阳极亢有悔，道在损有馀。穆姜遇随卦，四德不敢居。南蒯占黄裳，终嫌不相如。大要戒占险，庶令倖心祛。荒荒秦汉后，遂成卜筮书。
斋中读书十二首 其九,清末民国初,曹家达,孔门既散处，遗泽在孟荀。言性别善恶，务在觉斯民。于善返其故，于恶当自新。异流本同源，不孤必有邻。私淑在曾氏，各极醇乎醇。世传荀卿书，苦无明眼人。审定非十子，卓哉王应麟。
斋中读书十二首 其十,清末民国初,曹家达,书读贵识字，乃免望文训。不显即丕显，诗意岂容紊。书言殪戎殷，壹衣并音近。古书多叚借，此例何待问。索涂求鄦君，或者不于靳。
斋中读书十二首 其十一,清末民国初,曹家达,鄦书十二辰，于已训为止。此即已止字，反已乃为己。古文以同台，女台是为始。姒文列新附，大徐荒厥旨。近人雷俊书，乃更伪成似。不从古籀求，多端谁能理。
斋中读书十二首 其十二,清末民国初,曹家达,礼失求诸野，字亦有文之。古文甲为十，借押示不欺。来音古如累，来麦谁不知。止牛声如告，借为忠告词。发电名起阵，古音无可疑。村农不识字，乃为万世师。
无题四首 其一,清末民国初,曹家达,居处何缘问小姑，使君端底愧罗敷。两都才士誇流亚，八月鲛人有泪珠。芸帙秘辛薰紫麝，湘帘屈戍灿金乌。一从门闭秋风后，蛩语阶庭长露芜。
无题四首 其二,清末民国初,曹家达,绮窗秋后易黄昏，睡鸭香销炭不温。短梦觉来空抱影，情丝划断尚留根。凄凉阶藓迷行迹，狼籍罗衣污酒痕。最是吴江枫落夜，淡烟疏月总销魂。
无题四首 其三,清末民国初,曹家达,检点清愁且闭关，不堪追忆旧云鬟。天留缺月抛残栉，铃语微风响佩环。消息拼如瓶落井，飘零空见鸟还山。宓妃已化惊鸿影，蘅薄椒涂不可攀。
无题四首 其四,清末民国初,曹家达,小诗枉复托香奁，竟夕相思转自嫌。九曲猩红萦亚字，双眉螺黛晕珠帘。梦和烟草连天远，愁似风花带雨黏。忏绮心情谁解识，朝来空得睡恹恹。
吴生召棠以腹痛不寐作见示次韵和之二首 其一,清末民国初,曹家达,奈此河鱼疾，乡愁悬枕边。芳心搴杜若，秋气感萧然。鼠笑孤眠客，蛩吟欲曙天。匣中小团月，累日未曾煎。
吴生召棠以腹痛不寐作见示次韵和之二首 其二,清末民国初,曹家达,顾我独顽健，豪情落酒边。阮咸聊复尔，列子意泠然。长剑忽斫地，雄虹横带天。寄怀自高洁，未合众忧煎。
和吴生召棠送别,清末民国初,曹家达,小别无多日，劳君思悄然。乡心阔南海，才气障东川。萍梗三年迹，师生一日缘。相酬惭长物，所得是吟笺。
和菊裳同年苏站待车,清末民国初,曹家达,渺渺清秋眺望馀，秣陵天远滞来车。野烟不动闲云过，鸟抱斜阳落废墟。
临行,清末民国初,曹家达,明旦理归装，薄寒微有霜。天心当厌乱，帝座又生芒。大义谁曾识，清时不可忘。防营笳鼓急，草草过重阳。
阊门,清末民国初,曹家达,山到虎邱尽，村连鹤市荒。出城一登眺，终古几沧桑。长路孤零客，通都绮丽场。我行殊未已，无暇感兴亡。
九日登君山次九世族祖颂嘉韵,清末民国初,曹家达,风吹寒色下林于，独上山楼倦眼舒。戍垒高秋动笳鼓，故园经岁忆樵渔。偶逢乡老倾三雅，安得残僧偈六如。板荡中原浑未省，可容浮海霸扶馀。
秋夕怀幼陶江右次何大复怀毅之族祖韵,清末民国初,曹家达,闻道随阳雁，白云相与归。如何隔长路，又及寄寒衣。驿使书空到，乡园梦亦稀。登高重延伫，风雨下虚帏。
次幼陶东湖沈文肃祠观赛菊韵,清末民国初,曹家达,西江秋水阔，何处采芳馨。斗酒陶彭泽，名山谢敬亭。霜花前夜白，醉眼一时青。若道如人瘦，犹嫌尔汝形。
题青浦陈夏二公祠次陆静涵年伯韵,清末民国初,曹家达,几社文章重九邱，还凭灏气障东流。招降肯堕阎陈节，临难还同郭李舟。一夕星辰黯三泖，十朝俎豆足千秋。独怜近代贞风息，坐看中原王气收。
约陆菊裳同年游虎邱欲雪不果菊以诗代简次韵答之二首 其一,清末民国初,曹家达,人间复何世，风雪早寒天。满地江湖晚，苍茫独钓船。
约陆菊裳同年游虎邱欲雪不果菊以诗代简次韵答之二首 其二,清末民国初,曹家达,遥天擘云絮，终朝息尘虑。山头冻杀雀，梦魂自来去。
子夜冬歌八首 其一,清末民国初,曹家达,门前郎行迹，苔荒岁月晚。不闻郎马嘶，日薄青山远。
子夜冬歌八首 其二,清末民国初,曹家达,欢来惜夜短，欢去愁夜长。侬心自长短，不敢怨流光。
子夜冬歌八首 其三,清末民国初,曹家达,裁衣未成寄，红泪先阑干。临发开封检，深怕郎心酸。
子夜冬歌八首 其四,清末民国初,曹家达,折梅付驿使，何时入郎手。只嫌憔悴尽，中道弃敝帚。
子夜冬歌八首 其五,清末民国初,曹家达,香炭冷馀灰，晨鸡不肯鸣。好梦无消息，对影数寒更。
子夜冬歌八首 其六,清末民国初,曹家达,油灯夜不光，花照红颜老。坐久疑郎归，回身将影抱。
子夜冬歌八首 其七,清末民国初,曹家达,妾心惊早寒，不后郎身衣。郎心如妾心，买药寄当归。
子夜冬歌八首 其八,清末民国初,曹家达,风吹白日短，杳杳寒蓬飞。郎归自珍重，岁晚行人稀。
苏州有僧名虚生者，以诗要结善男女充报馆访员，傥亦所谓善知识也，戏题四绝句以谑之 其一,清末民国初,曹家达,即空即色漫评论，戒行谁符两足尊。却被摩登伽觑破，一时牵引入旁门。
苏州有僧名虚生者，以诗要结善男女充报馆访员，傥亦所谓善知识也，戏题四绝句以谑之 其二,清末民国初,曹家达,屏绝尘缘托素怀，空门得当姓名埋。平婆偏爱僧伽相，香积厨中又献斋。
苏州有僧名虚生者，以诗要结善男女充报馆访员，傥亦所谓善知识也，戏题四绝句以谑之 其三,清末民国初,曹家达,欢喜缘难问目成，伽陀微密證三生。是谁作此无遮会，四大而今尽有情。
苏州有僧名虚生者，以诗要结善男女充报馆访员，傥亦所谓善知识也，戏题四绝句以谑之 其四,清末民国初,曹家达,维摩座上太荒唐，说法还将结习防。君是当时大弟子，散花兜取一身香。
冬柳次渔洋山人秋柳韵四首 其一,清末民国初,曹家达,长亭岁暮迥销魂，如此荒寒类玉门。愁缕怕撩衰鬓影，华年难忆旧眉痕。景催瘦马投孤店，云拥盘鸦落废村。自别乡关愁庾信，生平萧瑟漫评论。
冬柳次渔洋山人秋柳韵四首 其二,清末民国初,曹家达,望秋先自感离霜，况复凋零遍曲塘。垂老官军羁塞檄，税愁津吏发车箱。独留雨雪嗟行役，无复风姿动帝王。陵谷变时词客尽，令人常忆果园坊。
冬柳次渔洋山人秋柳韵四首 其三,清末民国初,曹家达,相逢游子叹无衣，回首攀条往迹非。故国纤腰随日减，长途冷眼看人稀。九边羌笛愁天远，十月乡心傍雁飞。休向都门问青琐，一般萧瑟与时违。
冬柳次渔洋山人秋柳韵四首 其四,清末民国初,曹家达,膏沐青丝剧可怜，为谁消瘦剩荒烟。未应南国春常在，自别西风力更绵。大好光阴思去日，再逢华茂定明年。姑苏台略垂垂树，每忆飞花落酒边。
由沪西归吴门道中口占,清末民国初,曹家达,独客吴门道，霜寒野草凄。天垂震泽外，山落望亭西。倦羽几时歇，闲云不可稽。居停今物化，回首一含悽。
挽梁文忠公,清末民国初,曹家达,湿尽长陵土，空教泪雨淋。抱奇遭世变，多难见臣心。燕市惊尘起，珠江暮岁深。茫茫朝市感，何处问知音。
和陆鞠裳同年除夜感怀,清末民国初,曹家达,问讯娄东友，刑章诵法曹。新诗托传驿，旧国感离骚。邻巷鸡声隔，沧江雁阵高。悬知残腊夜，天末寄忧劳。
哭巢梧仲先生八首 其一,清末民国初,曹家达,去年上寿春三月，今日春深不到家。雨后园林人迹少，阶前零落紫芩花。
哭巢梧仲先生八首 其二,清末民国初,曹家达,门庭犹是昔人非，空见游蜂傍树飞。旧日勋名化黄土，山花山草送君归。
哭巢梧仲先生八首 其三,清末民国初,曹家达,十六年来感物华，小弦还补大弦差。九原相见如相问，五十生儿尚克家。
哭巢梧仲先生八首 其四,清末民国初,曹家达,安步当车成结习，锦帆泾上每追随。频年故旧还临吊，又及春风啜茗时。
哭巢梧仲先生八首 其五,清末民国初,曹家达,老成药石未为功，过去真如马耳风。敢借旧言铭肺腑，漫烧银烛照残红。
哭巢梧仲先生八首 其六,清末民国初,曹家达,草玄亭上生春草，投阁何如返故山。当日从容辞伪职，怕留清议在人间。
哭巢梧仲先生八首 其七,清末民国初,曹家达,江南回首遍烽烟，潦倒南家年复年。恰记伪廷摩诘语，百官何日再朝天。
哭巢梧仲先生八首 其八,清末民国初,曹家达,未同龚胜操奇节，随俗浮沉了此生。不是延之贞士诛，元嘉谁与托公评。
胥江晚渡偕吴生召棠作,清末民国初,曹家达,寥落胥门外，同舟李郭非。雨昏归鸟暗，江晚渡人稀。春后有馀感，泥中叹式微。吴生好诗句，便欲附清晖。
巢梧仲先生挽歌,清末民国初,曹家达,万物有成毁，帝乡安可知。飘风吹白杨，蔓草易成丝。圣代有贞士，姓巢讳凤宜。宦游事浙皖，望位匪云卑。一朝陵谷迁，晚家胥江湄。八年避要津，豹死愿留皮。白石何磷磷，野水何差差。言过孙武桥，怆恍难为辞。壑谷一以闭，送君从此辞。累旧作宾游，回头有馀悲。知音难再逢，千载以为期。
枫桥春望二首 其一,清末民国初,曹家达,芳树成阴水接天，菰蒋深处白鸥眠。江桥无恙词人少，但见斜阳送去船。
枫桥春望二首 其二,清末民国初,曹家达,古寺兴衰莫问天，残僧饱饭且安眠。却嫌江吏如商妇，惯抱琵琶过别船。
寿太傅陆文端公吴太君八秩,清末民国初,曹家达,相公大节能千古，三百年来第一人。已是乔松贞晚岁，更教萱草茂长春。胥江催送遗民老，续母还将旧德循。九载不知王氏腊，未应看作两朝身。
沪渎早车,清末民国初,曹家达,东道归心急，飞车胜画船。朝来烟蔽野，春尽树横天。积日蘅芜感，离家萍絮缘。故乡知在望，应试惠山泉。
采莲曲和刘君曼四首 其二,清末民国初,曹家达,新凉泛平湖，花叶何郁郁。子出莲房空，教妾伤独宿。
采莲曲和刘君曼四首 其三,清末民国初,曹家达,为郎打桨来，心苦比莲子。郎如嫌苦口，苦到郎心里。
采莲曲和刘君曼四首 其四,清末民国初,曹家达,莲叶如纨扇，团团遮妾面。人前不敢言，羞与郎相见。
江南曲,清末民国初,曹家达,江水生时江草齐，冥濛烟气沾春泥。红楼隔巷景将夕，风吹好梦白日低。含羞衔愁度芳夜，曲终漏尽灯花谢。
同学缪书屏六十寿言四首 其一,清末民国初,曹家达,自昔有道侣，弃职作散仙。误落尘网中，忽忽六十年。会心不在远，脱略遗真诠。春荣不自恤，秋花有馀妍。彭殇勿复问，道在逍遥篇。
同学缪书屏六十寿言四首 其二,清末民国初,曹家达,濯濯山头木，轧轧机中丝。道以无用全，抱奇良可危。持以语当代，泯焉无人知。樗栎全天年，赖有拳曲枝。
同学缪书屏六十寿言四首 其三,清末民国初,曹家达,野性非有期，兴发每孤往。晨曦众鸟鸣，晞发及林爽。浮花下清流，心迹与旷朗。嵇康养生论，悠然独晤赏。
同学缪书屏六十寿言四首 其四,清末民国初,曹家达,君家事教养，诸子学军旅。岂不背道驰，放任观听与。家贫资菽水，岂必在尊俎。座中古先生，含笑独无语。
九日题半淞园,清末民国初,曹家达,袅袅迥波抱玉塘，柳阴憔悴竹梢长。谁怜十二阑干曲，数点猩红上海棠。
寄怀许盥孚吴江芦墟严苍山宁海水阁亭,清末民国初,曹家达,昨夜相思寄，芦墟水阁亭。伊人独不见，秋思晚冥冥。
寒夜偕伯未饮酒,清末民国初,曹家达,人生值所适，飘如波上萍。寓形天地间，何用贵独醒。山川间良觌，类此参辰星。秦生希世才，云翼息南溟。惠念携手好，岁晚趋我庭。夜中不成寐，值此寒雨零。持杯聊复劝，一酌天地暝。穆然见真性，何用耻罍瓶。
十二月八日散步上海废城西见古木寒鸦与伯未同赋四首 其一,清末民国初,曹家达,烽烟樵斧累经过，栖托荒寒避网罗。如此江山感摇落，废城西畔夕阳多。
十二月八日散步上海废城西见古木寒鸦与伯未同赋四首 其二,清末民国初,曹家达,往日延秋门上呼，夜砧声里每将雏。而今抛弃荒园里，谁省当时尾毕逋。
十二月八日散步上海废城西见古木寒鸦与伯未同赋四首 其三,清末民国初,曹家达,大好园林最胜时，春花如片柳如丝。朱门闭后无人到，尽日哓音却怨谁。
十二月八日散步上海废城西见古木寒鸦与伯未同赋四首 其四,清末民国初,曹家达,江海归来倦羽垂，高烟丛薄影差差。上林今已埋荒草，莫向东风借一枝。
采蒪曲四首 其一,清末民国初,曹家达,迢遥大堤边，秋水一何深。采蒪莫采丝，丝长牵郎心。
采蒪曲四首 其二,清末民国初,曹家达,采蒪不盈筐，有叶无花实。著手便成滑，焉能似胶漆。
采蒪曲四首 其三,清末民国初,曹家达,郎居湖水西，妾家湖水东。采蒪一相会，不忍怨秋风。
采蒪曲四首 其四,清末民国初,曹家达,湖蒪暨湖藕，相距不数武。蒪羹令口甜，暂解莲心苦。
岁暮答秦伯未留别,清末民国初,曹家达,霜天警夜鸿，道远有遗音。迢迢江水深，不隔离人心。我有同门友，抗志发高吟。晨夜惇古欢，寄托良亦深。岁阑将告归，恻怆不自禁。贻我一篇诗，飒然披素襟。感此拳拳意，薄德难为任。愿借西北风，报以双南金。
出东门行送秦生伯未,清末民国初,曹家达,出东门，望黄浦。荒烟落日暗芳杜，帆樯冥冥不可数。雪花飞，杂以雨。渡江东，不数武。君之人兮望衡宇，颂椒花，家人聚。无念东门，东门不可久留。鸿雁不来江水西流，望江阴登高楼。
杂诗,清末民国初,曹家达,凌晨出郭门，飘风飒然来。苗条林下花，零落寄春苔。岂不令人惜，故枝不复回。昔日照里闾，今同尘与灰。念兹伤红颜，令我中心摧。
拟杜少陵江汉,清末民国初,曹家达,竟败乃公事，谯诃及竖儒。江通巫峡隘，山落楚天孤。雨过林花瘁，春回野草苏。庄生龟曳尾，不必怨泥涂。
子夜夏歌,清末民国初,曹家达,扁舟向何处，杳霭桥头渡。旧时马缨花，化作吴侬树。
陈肩苍以画意征题择其近怀古者赋之箕山秋月,清末民国初,曹家达,伯益许由事，高风不可寻。空馀一片月，分照让王心。
塞门积雪,清末民国初,曹家达,饮马长城窟，阴山雪尚攒。牧羊人未返，风落节旄寒。
桃源春晓,清末民国初,曹家达,魏晋漫相禅，桃花仍故颜。遗民数行泪，随浪到人间。
苏门长啸,清末民国初,曹家达,被发佯狂意，登高暂鼓胡。伤心嵇叔夜，赍志殉当涂。
洞庭秋思,清末民国初,曹家达,木叶已萧瑟，灵均去国年。芳馨化萧艾，摇落大招篇。
秋感次谦公韵,清末民国初,曹家达,落日江田暝，荒烟下戍楼。佳兵匪祥器，遗袂几中洲。鬼火平林夜，殇魂海国秋。谁将上方剑，一为剪蛟虬。
于香草圆圈二章，语意隽妙。俞荫甫和作夹杂不伦，恐是酒间呓语，未可以名诗也，因和二章 其一,清末民国初,曹家达,露气涵秋晕夕烟，桂花香发嫩凉天。故山好月难为赠，记取西楼照梦圆。
于香草圆圈二章，语意隽妙。俞荫甫和作夹杂不伦，恐是酒间呓语，未可以名诗也，因和二章 其二,清末民国初,曹家达,落霞散绮气澄鲜，斜照孤飞不上船。剩有桥头波滟滟，渔篙碎点散成圈。
中秋后忆许生盥孚,清末民国初,曹家达,自别许丁卯，高秋无限情。旧言归淡泊，久阔见平生。静气无名朴，和光独旦清。似闻鸿雁过，徙倚数寒更。
题秦生伯未严生苍山霜林觅句图,清末民国初,曹家达,携手赴泉皋，野草凄以长。回风动地来，华叶渐纁黄。短景逮零节，忧思薄中肠。愿言托微吟，各自爱景光。思绪渺秋烟，离合争毫芒。俯拾暂相假，欲言转茫洋。安得乘天风，遐览出大荒。
昔和曹桐庐无题久而知其妄作忏绮,清末民国初,曹家达,桐阴么凤翼翩翩，争得闲愁误少年。未得真成沙叱利，为谁留恨步非烟。邺中铜雀葳蕤锁，洛下惊鸿杳渺川。闻道曹唐诗不恶，当时但赋小游仙。
送严生苍山归宁海水阁亭,清末民国初,曹家达,又送严夫子，还归钓富春。野烟低傍舵，江草绿依人。小住因求友，驰情为省亲。故园明日到，莫漫感贫辛。
漫兴和樊山同秦伯未作,清末民国初,曹家达,饥来驱我未能闲，为避尘嚣转闭关。宫府谁完蔺氏璧，图书珍似郑家环。晓寒和月还侵枕，秋梦如云懒著山。莽莽中原看不得，怕留姓氏在人间。
赠辽东徐鲁山二首 其一,清末民国初,曹家达,北去三千里，崎岖悲道长。壮怀沉沪渎，归梦忆辽阳。关路啼猿鸟，边城悬凤凰。旧时名胜地，一例付沧桑。
赠辽东徐鲁山二首 其二,清末民国初,曹家达,我亦皇朝士，到今亡奈何。偷生愧龚胜，报国待荆轲。小作平原饮，仍悲敕勒歌。愿教飞将在，还我旧山河。
送许盥孚归芦墟,清末民国初,曹家达,相送情何极，长亭更短亭。分湖望不见，帆影落空暝。
冯逆犯阙，缶老来书云：聋有所闻，歌以代哭，赋此答之二首 其一,清末民国初,曹家达,盭气阨金台，禁城中夜开。燕成巢幕谶，盗窃大弓来。西北荒边备，东南剩劫灰。谁将遏乱略，指望出群才。
冯逆犯阙，缶老来书云：聋有所闻，歌以代哭，赋此答之二首 其二,清末民国初,曹家达,疆甸惊烽火，因民号竟诬。谁承王氏腊，奈此霍家姝。野老忧天压，君门感日晡。不堪回首处，宫阙夜啼乌。
题读内经图为秦生伯未作二首 其一,清末民国初,曹家达,大造生人无纪序，福慧不备错痒癙。鼎湖老子忧天阙，呼石补天石应语。大挠甲子曾几年，古意荒忽无人传。荒崖石匣发野火，百丈熊熊光烛天。轩皇旧文初简约，增之益之秦扁鹊。后来白氏词益繁，道在钩沉殊不恶。始著竹帛自汉家，群言容有毫釐差。六经传变乃定体，巨眼特出张长沙。班书艺文颇慎重，隋唐以后始参综。
题读内经图为秦生伯未作二首 其二,清末民国初,曹家达,二家比类合古书，冠以旧号尊绪统。消解群疑始见真，读书贵有明眼人。又词先生启玄钥，用志不纷凝于神。妙悟阴阳决生死，削除骈拇及枝指。迄今披图见古心，君子有谷诒孙子。
志感,清末民国初,曹家达,孟夏滔滔逝，江潭草木深。自怜忧国泪，不是屈原心。
和吴昌硕见赠,清末民国初,曹家达,举目河山涕泗垂，尘污未肯浼元规。人间难著五君咏，家世宁忘十字碑。乱后草荒愁却曲，病馀花事及将离。让王惠念朱云直，拟借霜翰一问之。
题李梓舒秋山图为鄦生感孚作,清末民国初,曹家达,山木不动风萧骚，山气薄人森毫毛。但觉秋阴满潭壑，日落未落荒烟高。欲写苍茫万古意，对此椽笔难为操。思训昭道大小李，山水六法誇神皋。将军孙子今为庶，抗希先德人中豪。逸情上淩磔栖鹘，大气旁走驱灵鳌。我今披图索光景，耳边仿佛来风涛。
龙雨,清末民国初,曹家达,蓦地烟尘六合韬，直看苍莽走风涛。怒雷横海蛰龙出，噫气盘空退鹢高。尽有壮怀堪起舞，更无静意托观濠。山中芳杜今萧瑟，几辈离忧托楚骚。
晓凉二首 其一,清末民国初,曹家达,露草有生意，风花含静姿。晓庭人不见，独立看多时。
晓凉二首 其二,清末民国初,曹家达,楼高见日晚，雨后得秋多。随遇寄心赏，凭谁笑坎坷。
七夕词次周韬甫韵同秦许二生作 其一,清末民国初,曹家达,白云照水莲房空，女郎自惜秋颜红。研花新染指甲媚，待诉可怜谁与同。
七夕词次周韬甫韵同秦许二生作 其二,清末民国初,曹家达,星河案户光难定，双星泪雨湿寒井。频年恨与关山长，中宵秋梦澹无影。
登高次少陵韵,清末民国初,曹家达,旷野平林画角哀，荒城日落暮潮回。音书塞下连天远，鼙鼓渔阳动地来。顾我采芳陶令宅，几人仗剑李陵台。一从故主蒙尘后，撩乱江山付酒杯。
落叶和常熟孙子佩四首 其一,清末民国初,曹家达,草间偷活几沉浮，故国河山又送秋。往事今情同此感，萧萧红豆绛云楼。
落叶和常熟孙子佩四首 其二,清末民国初,曹家达,宫槐陌上冻痕斑，乱飐西风不更还。辜负当年培植意，浪随流水到人间。
落叶和常熟孙子佩四首 其三,清末民国初,曹家达,一番摇落谢芳馨，如此江山恨独醒。赖有遗民唐珏在，荒陵蔓草哭冬青。
落叶和常熟孙子佩四首 其四,清末民国初,曹家达,天寒日暮竟何之，纵不长年亦自悲。多谢后来新雨露，从今誓不上高枝。
酒楼和王巨川并示伯未盥孚,清末民国初,曹家达,自笑如农岁事闲，王乔邀我戏人间。客怀如醉难为酒，归梦随云懒著山。黄浦东流愁带水，吴江西去即阳关。天涯日暮多离思，且得尊前破瘁颜。
还乡遇雨早眠，十一日黎明作,清末民国初,曹家达,长路暗车尘，年光催旅人。颓云负郭晚，微雨故园春。邑犬不吠夜，邻鸡初向晨。烽烟怀往岁，欲涉道无津。
在沪得悲庵书还家后寄秦生伯未,清末民国初,曹家达,吾因交秦生，始识悲庵书。纵笔任所往，尺幅力有馀。刚以柔为用，神存运笔初。驰逐意为马，旋折气为车。意气非有象，抗情在太虚。墨沈结馀采，想见神脘摅。纪以同治年，陶氏为之储。朝悬沪北寺，日暮归吾庐。谁知尘土中，乃有英琼琚。
西城书感,清末民国初,曹家达,故园寥乱后，回首一心惊。归鸟恋残塔，颓云上废城。江山仍旧国，禾黍变神京。欲问桑田事，茫茫无限情。
张公书院废址,清末民国初,曹家达,张泰今安在，荒基尚可寻。当时颂功石，化作捣衣砧。
题长沙陈述庐乃勋瞻麓图六首 其一,清末民国初,曹家达,故乡回首几烽烟，西望沅湘路渺绵。一陌纸钱传不到，春晖寸草又经年。
题长沙陈述庐乃勋瞻麓图六首 其二,清末民国初,曹家达,往事凄凉不可听，合家相聚泣新亭。而今又作江南客，惨忆乡山岳麓青。
题长沙陈述庐乃勋瞻麓图六首 其三,清末民国初,曹家达,月明邻篆感山阳，向秀年来两鬓霜。游子天涯无好梦，墓门风雨更沧凉。
题长沙陈述庐乃勋瞻麓图六首 其四,清末民国初,曹家达,斋壁张图作卧游，十年梦断故山秋。蓬莱屡被回风引，无限乡心阻石头。
题长沙陈述庐乃勋瞻麓图六首 其五,清末民国初,曹家达,陟岵心情未忍忘，真形摹绘意茫洋。若教垂念孤儿志，被发乘风下帝旁。
题长沙陈述庐乃勋瞻麓图六首 其六,清末民国初,曹家达,九岳峰回路不迷，梦魂夜夜楚云西。剧怜尺幅声难绘，辽隔荒山杜宇啼。
梦中赋马嵬,清末民国初,曹家达,拥兵震主陈元礼，谁向当时辨是非。一万五千齐带甲，不驱胡虏杀杨妃。
申浦寄王云裳同年时令江阴四首 其一,清末民国初,曹家达,十年新政造元凶，无主材官半景从。回首名场成底事，白头宫女说元宗。
申浦寄王云裳同年时令江阴四首 其二,清末民国初,曹家达,津门春涨草芊芊，故主蒙尘又一年。却忆君家摩诘语，百官何日再朝天。
申浦寄王云裳同年时令江阴四首 其三,清末民国初,曹家达,劳燕东西各自分，况经时难薄人文。题名旧侣多零落，今日江潭始识君。
申浦寄王云裳同年时令江阴四首 其四,清末民国初,曹家达,小睽盈尺阶前地，明旦从风道上车。一语赠君留后约，清明寒食客思家。
八月十四日上车还江阴途中作,清末民国初,曹家达,久忆故乡月，凉秋送客归。天随江树转，人抱水云飞。露草逮零节，烟村含薄晖。风吹残叶过，和冷上征衣。
八月十四日上车还江阴途中作又七绝二首 其一,清末民国初,曹家达,茅檐低覆竹篱斜，密树阴中三两家。时有新红出寒绿，秋深木槿又开花。
八月十四日上车还江阴途中作又七绝二首 其二,清末民国初,曹家达,川途径复送归艭，野色凄迷半掩窗。水草化泥红蓼瘦，飞来寒蝶不成双。
八月二十日自澄赴申浦吴门作,清末民国初,曹家达,山到虎丘尽，不随江海东。草荒梅福市，花暗莫邪锋。栖托旧相得，此行途未穷。故园回首望，高下夕阳红。
吴昌硕于三月八日嫁孙女诗以贺之,清末民国初,曹家达,春风翡翠集兰苕，携取孙枝寄远条。卖犬清操承处默，彩鸾仙侣得文箫。未应王谢谋高第，早信羊求耻乱朝。自愧年来无好咏，风诗庸敢比桃夭。
送春,清末民国初,曹家达,东风分绿上扶留，锦瑟韶华到眼休。野水浮花劳送远，江云如絮独成愁。高门衰谢乌衣巷，绮梦消沉燕子楼。顾我伤春身是客，故园芳草过人头。
七月还乡祝氏轩窗晓坐偶成,清末民国初,曹家达,薄雨过园林，窅然秋气深。石华垂露爽，崖绿响潭阴。谁念西山采，聊为梁父吟。居人应有憾，宫阙近萧森。
和诸生乐三秋日寄怀,清末民国初,曹家达,故人残夏别，倏忽近高秋。大地风云变，长江日夜流。楚氛连百粤，飞将下陈留。独立春申浦，萧萧起暮愁。
和安吉吴昌硕咏赵文敏书，元觉了义，经付中峰和尚，忏悔管夫人四首 其一,清末民国初,曹家达,王孙忏悔仲姬日，燕市崖山授命时。我爱河东蓄死具，虞山应愧鬓成丝。
和安吉吴昌硕咏赵文敏书，元觉了义，经付中峰和尚，忏悔管夫人四首 其二,清末民国初,曹家达,怆恍诸陵一夕开，漫从色相觅如来。踰淮枳是江南橘，臭味差池为底栽。
和安吉吴昌硕咏赵文敏书，元觉了义，经付中峰和尚，忏悔管夫人四首 其三,清末民国初,曹家达,写就簪花供佛龛，漫凭因果问瞿昙。天宁寺异承天寺，输与吴门郑所南。
和安吉吴昌硕咏赵文敏书，元觉了义，经付中峰和尚，忏悔管夫人四首 其四,清末民国初,曹家达,茫茫天水堕家风，文字因缘信不同。一点贪痴求解脱，当时原是可怜虫。
秋日晚眺,清末民国初,曹家达,迥野澹秋痕，苍然登古原。悬车连海远，高鸟荡云昏。世路几天险，离情付酒尊。九关多虎豹，不敢问天阍。
晓起,清末民国初,曹家达,王粲感离家，高秋变物华。淡烟凝细草，薄雨渍寒花。羁旅但如此，岁时宁有涯。狎鸥成底事，对景一吁嗟。
无锡公园偶题,清末民国初,曹家达,淡烟漠漠草离离，瘦尽秋光不入时。剩有荒寒数行柳，冶春桥畔弄残丝。
挑菜偶兴三首 其一,清末民国初,曹家达,修埼当窗水蔚蓝，维摩无地托云龛。风流剩有秦淮海，野菜平分一粟庵。
挑菜偶兴三首 其二,清末民国初,曹家达,世变沧桑旧迹淹，榜门书法尚端严。衰宗文士雕零尽，不见当时曹绿岩。
挑菜偶兴三首 其三,清末民国初,曹家达,零星花鸟杂园蔬，下有陈人守故居。车过不愁三步痛，问谁携酒奠荒墟。
送半龙还芦墟,清末民国初,曹家达,送君归处道间关，落日又随倦鸟还。猎猎北风吹不定，冻云如絮满湖山。
失约二首 其一,清末民国初,曹家达,吾爱秦青作好歌，纵然风雨亦来过。冻云要我且休息，一粟庵前暝色多。
失约二首 其二,清末民国初,曹家达,乘兴而来兴尽休，不因甘草强迟留。山阴访戴有成例，甫到门时雪满舟。
怡园主人消寒会予自上海归赋此,清末民国初,曹家达,岁晚意不适，驱车归家园。穷巷多白草，寒门无高轩。道逢心所欢，得意相忘言。邀我旧游地，劝我彭泽尊。顾念早春节，气候殊凉温。三淩杀野荠，霜落寒蓬根。耿耿怀旧情，况复时既昏。芳草随年尽，何处求王孙。
正月三日消寒五集即席赋,清末民国初,曹家达,灵春节雨迫，绪风仍盛年。新正带残腊，大雅萃群贤。谈助才论石，词锋箭在弦。乡园幸无恙，回首几烽烟。园主神明胄，慈帏奉庆都。大方无畔岸，小事偶糊涂。催酒听黄鸟，蒸肴出翠凫。予方新病肺，不耐饮屠苏。
无锡杨味云重脩慧山贯华阁诗以纪之二首 其一,清末民国初,曹家达,往昔贯华阁，昙花證夙因。即今三百载，谁是再来身。野服图中影，残垣劫后尘。结怀筹古处，山草不胜春。
无锡杨味云重脩慧山贯华阁诗以纪之二首 其二,清末民国初,曹家达,胜地一朝复，漫然侪古今。知君多慨想，而我亦登临。北道供输绝，西山寇盗侵。年来兴替感，岂独是山林。
寓楼偶感和半龙二首 其一,清末民国初,曹家达,东风吹出岁华新，书到天涯数比邻。偶托乡闾常似客，可谈衷曲不多人。论才已让秦韬玉，小隐当如梅子真。乱后久悲王迹熄，漫从宫府问丝纶。
寓楼偶感和半龙二首 其二,清末民国初,曹家达,屠狗椎牛尽主盟，极天烽火混时清。热中年少蜣螂转，冷眼闲看蛮触争。洛下浪传神女赋，高阳竟得酒徒名。逍遥莫问人闲世，一任南峥复北嵘。
十二日消寒六集代白纻词二首 其一,清末民国初,曹家达,玄冥去后春涧涩，断冰零霜惮收拾。帘外东风生夕阴，墙腰寒绿苔花湿。水仙泠泠摇杂佩，六幅湘裙未开褶。金釭纶连春夜长，送隔钩座春酒香。
十二日消寒六集代白纻词二首 其二,清末民国初,曹家达,主人有酒歌白纻，手折瑶华独延伫。试灯风急生峭寒，瓦雀穿林夜相语。仙人绿萼迟不来，空山月明叹无侣。林亭苍莽天泬寥，寒影萧萧堕烟渚。
春雨篇示祝艾臣同年,清末民国初,曹家达,云阴塌地东风急，檐花飘坠春灯湿。太阴元精色作黝，夜光捣碎蟾蜍泣。心如古井愁夜长，愁长绠短那可汲。滴残香梦生春寒，胭脂狼籍红阑干。神娲持石补天漏，明朝飞上青冥端。
题秋水鸳鸯图,清末民国初,曹家达,暮寒塘堰烟如沐，芙蓉花下鸳鸯宿。十丈情丝罥柳条，下有幽人感独漉。涧滨流水清且寒，等闲泻作愁千斛。渺漫芳心不自怜，愿随明月飞上天。采莲人去秋江冷，杜秋红泪啼阑干。
一斗才赠谢幼陶,清末民国初,曹家达,冶城东角春云湿，翁离筑室蕙兰葺。天付君家一斗才，藐姑仙人遗世立。零陵化碧内史亡，江花江草罢摭拾。叠山皋羽有奇作，崖山变后空于邑。往事都成优钵昙，至今寥寂春江潭。世间万物各有主，此斗仍须归冶弇。
二十一日消寒七集拟陶三首 其一,清末民国初,曹家达,东风扇云气，微阳掞天和。袅袅庭中树，涓涓塘下波。时鸟向人鸣，冻羽还婆婆。开轩面城郭，飘风来卷阿。虽无尊中酒，风雨时来过。沉冥思蜀庄，无为嗟坎坷。
二十一日消寒七集拟陶三首 其二,清末民国初,曹家达,时会良不偶，脱然遗簪缨。误落黄虞后，何所求荣名。客至忘形骸，有酒还自倾。纵令颓然醉，结怀在太清。不为蝉翼重，宁为千钧轻。
二十一日消寒七集拟陶三首 其三,清末民国初,曹家达,繄我坠尘网，东游澹海漘。宁忘携手好，嘉会及芳春。豪素托先期，有怀聊自陈。毋为及良时，挥杯念远人。
二十九日消寒八集代行路难二首 其一,清末民国初,曹家达,梅花飘落春酒缸，列钱开夜辉金光。主人劝客且为乐，座中侑以白璧双。停杯怅然感行路，箜篌悽咽公无渡。崄巇何必羊肠坂，天涯芳草日将暮。迷阳遗种四出衢，古来捷径多窘步。
二十九日消寒八集代行路难二首 其二,清末民国初,曹家达,水不容槎乘木，天堑无风浪如屋。陆不耐披荆榛，太行高高摧车轮。丈夫失意茕在疚，有酒如淮不濡咮。何年借得从风车，手驱怪物出宇宙。
代人题山水,清末民国初,曹家达,泠泠出山泉，萧萧秋树林。幽人结茅庵，中有太古心。
预作消寒九集次艾臣吏部韵四首 其一,清末民国初,曹家达,牢落竟无与，频年类海多。春香苏冻草，花气醉维摩。变起江河倒，狂来风雨呵。劫灰看不得，新岁霎经过。
预作消寒九集次艾臣吏部韵四首 其二,清末民国初,曹家达,时难年荒后，乡居亦自难。伪言惩下里，军事出长干。此地暂相阔，何时追旧欢。遥怜浴佛节，无分会消寒。
预作消寒九集次艾臣吏部韵四首 其三,清末民国初,曹家达,乔木烽烟变，津门遗故家。文章付刍狗，身世感抟沙。北雁无消息，东侯有咄嗟。争池多石李，几度閧沤麻。
预作消寒九集次艾臣吏部韵四首 其四,清末民国初,曹家达,十五年前事，中朝恨鹤轩。胆张才士酒，情重野人暄。天地有奇作，江湖浮大樽。何如高卧者，花下听禽言。
别家,清末民国初,曹家达,春城尚寒色，此去薄清朝。初日动林景，微霜沾麦苗。川途经白昼，乡梦恋残宵。幸托双鱼便，音书当未遥。
和秦伯未岁暮寄怀二首 其一,清末民国初,曹家达,衣带吴淞隔，相思水一方。浪花浮梦远，丝柳引愁长。有酒牟中圣，平居薄太康。灌夫惭骂座，甘让次公狂。
和秦伯未岁暮寄怀二首 其二,清末民国初,曹家达,故人鲜佳况，望望隔云间。息影水归壑，思亲云傍山。缘君诗告瘁，累我鬓成斑。甘苦凭谁喻，浮情一例删。
二月八日偶成寄祝艾臣同年四首 其一,清末民国初,曹家达,春风送我到天涯，九九消寒不在家。传语城南祝吏部，与谁携手咏梅花。
二月八日偶成寄祝艾臣同年四首 其二,清末民国初,曹家达,薄采葑菲日易斜，暂凭高卧息纷拿。海风吹下萧萧雨，别梦如云谢到家。
二月八日偶成寄祝艾臣同年四首 其三,清末民国初,曹家达,沙才色艺冠江南，醉眼朦胧酒半酣。强记昔年愁却曲，有人扶我十方庵。
二月八日偶成寄祝艾臣同年四首 其四,清末民国初,曹家达,新年叨被邀春酌，孤负珍珠一斗红。赚得孔璋好文字，阿瞒原不病头风。
梦中作二首 其一,清末民国初,曹家达,东风披拂草盈陂，野水逶迤暗入池。独立山亭初过雨，湖田春涨绿差差。
梦中作二首 其二,清末民国初,曹家达,江城东去即天涯，顾我无心怅别离。新月微茫烟气重，石桥细火夜航迟。
春柳四首用渔洋秋柳韵四首 其一,清末民国初,曹家达,津桥三月杜鹃魂，回首春明尚有门。踠地青烟饶舞态，极天浓露化啼痕。劫馀病马无全荫，乱后荒鸦剩废村。闻道公孙还圣哲，虫书茫昧与谁论。
春柳四首用渔洋秋柳韵四首 其二,清末民国初,曹家达,宫殿新晴尚晓霜，枝枝凄绝抱回塘。乱丝青琐三眠树，弱缕黄金七宝箱。往日攀援笑欧薛，随风倾向薄山王。而今京兆谁为主，剩有章台旧教坊。
春柳四首用渔洋秋柳韵四首 其三,清末民国初,曹家达,翠云罢进尚方衣，一样风光到眼非。太液后庭宫女散，灵和前殿侍臣稀。条攀北道骊驹唱，絮落南家燕子飞。诞节旄邱同此感，白头吟望意多违。
春柳四首用渔洋秋柳韵四首 其四,清末民国初,曹家达,几日青丝剧可怜，朅来未合靖烽烟。苏台荒后春摇荡，燕草生时思渺绵。流涕金城垂暮日，伤心彭泽弃官年。空传旋帅依依赋，安得雄师镇九边。
和馀姚章太炎女公子游春郊即事,清末民国初,曹家达,驱车林野意茫然，一样风情感盛年。垂谢芳心如柳絮，强扶残醉觅花钿。酒阑村社馀斜景，劫后人家又禁烟。正欲避秦问渔父，池田桑竹有前缘。
为章生成之题新城遗照三首 其一,清末民国初,曹家达,瞻拜遗容思渺然，明湖衰柳尚吹绵。问谁续赋青旸道，寥落行踪三百年。
为章生成之题新城遗照三首 其二,清末民国初,曹家达,故园梅讯计全非，东郭人家燕子飞。岁岁花开无好咏，春随诗老一并归。
为章生成之题新城遗照三首 其三,清末民国初,曹家达,丁卯桥边溅急泷，夕阳连瞑下蓬窗。即今无恙烟波路，谁为看山夜渡江。
和汤雪华士女春阴,清末民国初,曹家达,东风习习作春寒，雨湿春愁未肯乾。落画辛夷三月暮，紫藤花压小阑干。
饯春绝句二首 其一,清末民国初,曹家达,东风吹绿泛琼卮，零乱残香不入时。惠照将离根柢苦，斜阳留得一丝丝。
饯春绝句二首 其二,清末民国初,曹家达,醒后寻君君不留，天涯芳草自成愁。频年相别还相见，野鸟飞来尽白头。
暮春即事和戈静芳女士,清末民国初,曹家达,芳郊新绿已萋萋，细水浮花小院西。满地凉阴正清绝，东风愁听乳鸦啼。
偶感和樊须钦女士二首 其一,清末民国初,曹家达,醉把长杓不散愁，春归庭院更清幽。茶烟碧草凄迷甚，好语羁人莫上楼。
偶感和樊须钦女士二首 其二,清末民国初,曹家达,漠漠林阴绕岸斜，渐看塘堰泛萍花。怀人忆事无情绪，一任风光化落霞。
慰留樊须钦二绝 其一,清末民国初,曹家达,怜才宁忍送天涯，传语儒门郜伯家。未必深情浓似酒，两行清泪为梅花。
慰留樊须钦二绝 其二,清末民国初,曹家达,纵然小住不多时，好学渔洋七字诗。闻道攀条催远别，一堂齐唱恼杨枝。
晨兴散步和徐雪梅女士,清末民国初,曹家达,晓凉露气浮苍藓，雨后波光泛绿池。啼鸟不知春去感，林阴如幕草如丝。
题梅,清末民国初,曹家达,袅袅横吹起钓槎，渡江春意灿晨霞。自从一别金闾后，元墓年来几度花。
洗车雨,清末民国初,曹家达,天河夜凉迥河鼓，有豕涉波滂沱雨。农告西成将洗车，牛在田兮郎不家。老鸦衔尾蛇蜕骨，汎洒中流水汩汩。有女河西郎河东，明朝相见首飞蓬。
八夕偶兴,清末民国初,曹家达,薄暮被残酒，登高乘夕凉。疏星出檐际，云阴恋莽苍。举头看牛女，隔渚遥相望。悲欢并一昔，泪雨何浪浪。我怀颇澄澈，情以太上忘。愿借垂天翼，遐览出大荒。
黄环曲和伯未,清末民国初,曹家达,春愁欲醉酒欲醒，东风吹倦花冥冥。长蔓低垂揽可结，杂佩摇风珠露零。洧盘的烁焕朝景，素烟袅娜生夕馨。黄环不共青春谢，留美人兮惜芳夜。
和缶庐龙华观桃花韵,清末民国初,曹家达,江树方巢燕，城门又斗蛇。人间感桑海，世外问桃花。露井恩难续，宫墙恨转赊。海滨遗老在，高眼看云霞。
新凉,清末民国初,曹家达,一雨不知暑，江崖欲暝天。溪花澄夕爽，庭草养秋烟。杳杳来新雁，萧萧响暮蝉。长嬴惊受谢，独立意茫然。
月夜,清末民国初,曹家达,永夜不成寐，微凉生小楼。云消沧海霁，天接故园秋。群动杳难息，清光静不流。袁宏有高咏，倾赏感邻舟。
早秋苦热,清末民国初,曹家达,火龙烧天天大赤，丰隆郁怒其声魄。眼见蓐收将履新，公然肆虐赫曦赫。虫虫蕴毒薄夜半，肖翘妄希泽下尺。我闻南荒掌梦大失势，遗擘不散如恶客。饮片无解晏婴困，逐日将穷夸父迹。淫威一网尽周馀，宁独如焚手可炙。咄嗟残贼利用驱，愿借长风来广莫。不然雷渊烂人深复深，积秽不粪将成疫。
今岁大暑许生盥孚属写梅为制四绝句 其一,清末民国初,曹家达,点缀风光壁上观，冻烟晴雪落毫端。此中自有清刚气，散作虚堂六月寒。
今岁大暑许生盥孚属写梅为制四绝句 其二,清末民国初,曹家达,萼绿仙人相见稀，比来色相更忘机。添丁正合丁年事，有鸟归来号令威。
今岁大暑许生盥孚属写梅为制四绝句 其三,清末民国初,曹家达,墨华朝爽露英英，诗思如云酒胆并。至竟人间难比似，容他留伴许飞琼。
今岁大暑许生盥孚属写梅为制四绝句 其四,清末民国初,曹家达,分湖新涨绿参差，曾记花开八月时。秾艳每憎桃杏俗，频年溪上浣胭脂。
秋阳篇,清末民国初,曹家达,后羿射天九乌死，中逸其一差可喜。寅宾寅饯时燠旸，三百六旬作天纪。岁在丁卯秋八月，淫威饕虐怨咨起。薰天溽暑土烂人，如鱼在釜略可拟。朱明无云剧槁暴，高舂直下九万里。安得神龙恤如燬，升天倒下天河水。
杏花雨二首 其一,清末民国初,徐骘民,红叶湿枝头，绵绵雨未收。卖花人不见，寂寞酒家楼。
杏花雨二首 其二,清末民国初,徐骘民,墙外杏花开，邻娃结伴来。无端深夜雨，屐齿印青苔。
乙丑元旦避兵祸于山庄作四首 其一,清末民国初,徐骘民,轰轰枪炮起西城，不似寻常爆竹声。岁首无端天降祸，乱离谁不胆心惊。
乙丑元旦避兵祸于山庄作四首 其二,清末民国初,徐骘民,匆匆深夜赴山庄，避难新春客异乡。扰乱清平心太忍，邦称忠义作疆场。
乙丑元旦避兵祸于山庄作四首 其三,清末民国初,徐骘民,满城烽火乱如麻，胆破心惊几万家。最是教人深痛处，书生被拉挽兵车。
乙丑元旦避兵祸于山庄作四首 其四,清末民国初,徐骘民,洪杨扰后又鏖兵，怕听晨昏刁斗鸣。满目疮痍馀烬劫，不堪回首暨阳城。
秋柳四章 其一,清末民国初,徐骘民,秋雨潇潇欲断魂，那堪瘦影黯衡门。萧疏洛里传霜信，披拂章台乱月痕。羌笛凄凉吹绝塞，残蝉断续咽寒村。烟花六代都零落，寂寞陶家漫理论。
秋柳四章 其二,清末民国初,徐骘民,枝枝摇曳拂寒霜，不似依依春草塘。赋就枚生留彩笔，诗吟谢女检青箱。枉从越国怜西子，莫向梁园问孝王。风景洛阳人已去，月明凄绝永丰坊。
秋柳四章 其三,清末民国初,徐骘民,处处砧声动捣衣，江南佳景感时非。荒寒古道行人少，寥寂长亭去马稀。水涴眉痕知叶落，波飘絮果忆花飞。长杨故阙寒乌集，欲问前朝事事违。
秋柳四章 其四,清末民国初,徐骘民,春风袅袅正堪怜，祇见平芜十里烟。闺阁离愁犹缕缕，阳关别恨益绵绵。风流张绪思前日，涕泪桓温感往年。惆怅秋深残照里，不堪回首古城边。
七夕四章 其一,清末民国初,徐骘民,玉漏沈沈画阁开，冰盘瓜果下楼台。邻家儿女频相问，可有天孙送巧来。
七夕四章 其二,清末民国初,徐骘民,羽翼为桥乌鹊忙，长河深夜渡牛郎。终宵话旧嫌更短，未说经年离别肠。
七夕四章 其三,清末民国初,徐骘民,为看双星听漏迟，谁家今夕起相思。珠帘高捲秋河近，斜月西窗独倚时。
七夕四章 其四,清末民国初,徐骘民,一宵欢叙别经年，况是鸡声促晓天。分手河梁新月落，女牛应悔作神仙。
秋花,清末民国初,徐骘民,湖山深处曲江头，红蓼白蘋烂漫秋。溪月汀花方对酒，凄风冷雨漫登楼。霜鸿一一思乡信，烟水茫茫动客愁。丛菊雕残枫树老，秋深寥寂古扬州。
秋草,清末民国初,徐骘民,萧疏无复碧丝丝，古道苍荒异昔时。墙底寒虫声唧唧，城边羸马去迟迟。征夫塞外悲萧瑟，戍妇闺中感别离。一自王孙归去后，几番风雨满天涯。
秋虫,清末民国初,徐骘民,锦字经秋织未成，墙阴絮絮动秋声。不堪思妇催幽怨，好与羁人诉别情。一线西风肠九曲，半窗斜月梦三更。此时此景无穷感，寂寞愁颜对短檠。
秋闺怨,清末民国初,徐骘民,长河渡影雁斜横，恻恻思君望远情。凉梦带诗催上枕，夜愁和月堕边城。黄花绕径熳容淡，白露凝窗晓梦清。妆阁画眉愁对镜，床空冷尽听虫鸣。
送春词 其一,清末民国初,徐骘民,旆返东皇不可留，明朝离别去悠悠。衰年怕对青铜镜，浊酒慵斟碧玉瓯。曲岸花丛穿粉蝶，清溪波里浴闲鸥。流光容易催人老，多少红颜成白头。
送春词 其二,清末民国初,徐骘民,子规声里日方长，无复莺梭织绿杨。树映斜阳缀暮景，山因新雨作浓妆。凄清思妇愁妆阁，憔悴征夫忆故乡。一自王孙归去后，酒楼翻厌泛霞觞。
咏菊 其一,清末民国初,徐骘民,吟艳素心繫我思，秋深佳色忆东篱。生成傲骨超高世，岂为闲情肯入时。几度园林寻隐士，重来庭院见芳姿。放怀豪饮千杯酒，况复闲吟彭泽诗。
咏菊 其二,清末民国初,徐骘民,岁月无端暗里催，篱边又见菊花开。淡容地僻生佳种，绿蚁家贫有旧醅。子美情怀伤客思，渊明清况赋归来。浮生莫作沧桑感，且对黄花醉几杯。
新秋,清末民国初,徐骘民,昨宵脱叶下梧桐，关塞初惊一线风。庭院凉生新雨后，江田清爽夕阳中。夜看太白衣衫薄，寒入流黄杼轴空。长夜一声征雁过，顿教秋思满江东。
君山望江楼题壁,清末民国初,徐骘民,山下苍江山上楼，春申不见使人愁。三千珠履今何在，江水汤汤日夜流。
早春送友至金陵美术学校肄业 其一,清末民国初,徐骘民,依依话别短长亭，曲唱阳关不忍听。倚马赠行思折柳，踌躇未放柳条青。
早春送友至金陵美术学校肄业 其二,清末民国初,徐骘民,江山风景南都最，君到南都兴自豪。饱览石城名胜迹，云峦烟树任挥毫。
早春送友至金陵美术学校肄业 其三,清末民国初,徐骘民,隔江商女倚窗纱，惯抱琶琵唱酒家。他日秦淮河畔立，劝君莫听后庭花。
追赠族侄四首 其一,清末民国初,徐骘民,由来乡里颂仁慈，廉洁高风繫我思。责已谨严循古道，礼衡世事合时宜。
追赠族侄四首 其二,清末民国初,徐骘民,经理宗祠数十年，精诚致享孝居先。膳堂庖舍增宽敞，后起贤能得卸肩。
追赠族侄四首 其三,清末民国初,徐骘民,忝作西宾忆往年，衔觞谈笑感情联。绵绵瓜瓞门庭盛，战胜商场哲嗣贤。
追赠族侄四首 其四,清末民国初,徐骘民,童颜鹤发气和融，耋老人称矍铄翁。正拟桃觞晋上寿，何图早驾返仙宫。
古柏,清末民国初,贡桂生,劲枝挺秀隐山冈，阅历明清两代光。本是天生彫后质，愈经霜雪愈葱苍。
新秋,清末民国初,贡桂生,小院深沈梦乍醒，俄经秋意一回经。漫谈花月催人老，鸿雁声声惯岁听。
哭嬗芳弟,清末民国初,贡桂生,十六年华了厥生，萤窗岑寂杳无声。早知尔我遽成别，何必当初称弟兄。
自叹,清末民国初,贡桂生,岁月蹉跎负此身，无多伤感向谁陈。毕生精力抛何处，耕读相承一逸民。
马路阁眺有感,清末民国初,贡桂生,人世繁华一梦梁，桑田沧海备经尝。古今变态知多少，只有青山不改常。
偶成,清末民国初,贡桂生,不谋衣食不求名，任我闲吟阅世情。枯菀都听天所命，始知无事一身轻。
六十示儿,清末民国初,贡桂生,电闪注光六十春，满腔心事对儿陈。毕生耕稼颇知味，十载诗书枉问津。退一步行途总坦，作三冬计境常新。汝曹学艺须勤奋，磨厉甄陶肯让人。
鼓山晏师坐处结一小寮颜曰听水得八十字,清末民国初,陈宝琛,听惯田水声，时复爱泉响。循崖临窈深，入崦息夷敞。老禅风烟寥，枯涧草木长。活活隔岭流，日夜遂孤往。僧闻试函笕，我倦借轩榥。危滩梦中遥，连雨心上爽。独寐惭人宽，六凿谢天养。以兹傲愚溪，西亭在乡壤。
七月望后陪谢枚如丈山居 其一,清末民国初,陈宝琛,谢公健游者，老不坐篮舆。危磴扶阑下，虚楼扫榻居。闻钟思太华，观瀑忆匡庐。昨夜峰头月，山庄照著书。
七月望后陪谢枚如丈山居 其二,清末民国初,陈宝琛,岩居名听水，无水亦良佳。秋早蝉声变，林深鸟性谐。枯禅依绝涧，夜气足吾斋。芝菌朝朝饱，真宜园绮侪。
七月望后陪谢枚如丈山居 其三,清末民国初,陈宝琛,自别灵源出，今归未廿春。到门乔木仅，伐石旧题新。欣厌随人代，成亏了佛因。海风吹短发，且喜未扬尘。
石门侧有松若偻拔于风画以存之题曰石门松影,清末民国初,陈宝琛,含叹山阿与写真，再来恐便付槱薪。他年誇向僧雏辈，及见支离百岁身。
雪坪联句同叔毅作,清末民国初,陈宝琛,雪坪生夏寒，奇胜吾斋甲。下临无尽溪，上有太古峡。崖悬乔木翳，磴近危栏夹。谷响易聚空，江光未迷眨。苔黏平作簟，薄积凹胜擖。曲几滑可凭，窊尊酽宜呷。摊书床撤桄，烧茗灰成劫。仙留赌弈枰，天设眠琴匣。千模从意造，群窞谁爪掐？想当春雨后，侧足奔流狎。河水泻吕梁，横绝不可闸。洎乎秋月夜，列坐微风洽。桂子落天坛，馨发那由箑？寂顽见佛性，夷坦息世乏。鸟飞恋其巢，兽逸宁思柙？醉当卧陶石，游或荷刘锸。雪坪生夏寒，槃涧盟须歃。
次韵答几道即以赠别,清末民国初,陈宝琛,懒云恋山无定姿，趁钟随梵依耶毗。江风破禅堕奇句，一笑短发奚能为？昨来竹窗论笔势，灯花如豇薤倒披。据梧倚树百虫绝，仰睇箕斗光参差。怪君说诗忽感事，犀照万态穷魖夔。但论风雅今亦衰，君持古心将向谁？排场文字假君手，鉥剧肝肾翻招疑。盛年拄腹端且好，幸宝子墨怀侧釐。阴崖阳谷各有向，莫与寒木愁春曦。畹兰凝霜菊未秀，何以赠君惟卷葹。江潮上下别后思，行矣勃碣寒生澌。道逢损轩烦寄讯，劳苦邯郸带下医。
答俶玉用东坡送李公择韵见寄,清末民国初,陈宝琛,悲愉集中岁，秋气无来由。江涛非管弦，日夕与耳谋。平生欢如云，影过迹不留。幽明且异路，何论天各陬。嗟君坐此同，冬泪春不收。嘤鸣尚求友，况子双鸟侔。昨诗岂有愠，逾岁断倡酬。因怀白战人，池馆萤还流。山邱零落后，可语无一驺。入城或诣子，今兴似昔不？客持中泠泉，遗我祛百忧。酌之不忍啜，邮致才隔秋。君暇可就茗，倚杖看归牛。丹铅太自苦，趁景嬉遨头。
婉女归林以蓝氏女学压装并书以勖,清末民国初,陈宝琛,卅龄始生汝，而汝兄姊殇。娇小得母心，晨夕不离旁。虽乏经史训，闺诫颇已详。有家吾所愿，有行汝则伤。矧怀漆室忧，及兹海波扬。加笄礼草草，遑暇检嫁箱？自来祥女归，能券家道昌。绵绵文忠泽，四叶流馀庆。汝婿英妙年，木天欻回翔。科名岂毕事，乔木希前光。勿倚命服荣，黾勉实尔襄。词翰固小技，纂绣亦寸长。恭俭慎初终，忠孝相扶匡。汝家有祖姑，信州屹祠堂。我昔表合祀，办香敬维桑。闻当京居时，椎髻罗缥缃。自非宅澹静，何由淬明强？兹编汝童习，汝母亲丹黄。百读尚未厌，终身何不臧？庶几敝帚享，抵赠千金装。
杨勇悫公家居所临阁帖芝仙观察以一纸见贻感旧赋谢,清末民国初,陈宝琛,瘴云六月山煁烘，我初谒公沧海东。茅檐竹椽拄刀戟，台飓夜捲如飞蓬。其秋把晤榕叶底，坐叹铸错哀藏弓。湘江一卧遂契阔，闻鼙又见边烽红。峭帆微服炮满耳，年时手障鲲身雄。山川百战付竖子，天胡此醉神其恫？陔除弄笔累千纸，敛抑奇崛何冲融。左书彭画足正气，鼎足晤对江楼中。赋诗报君愧衰惫，努力忠孝承门风。
华严精舍 其一,清末民国初,陈宝琛,屋后即禅栖，行行涉稻畦。水声兼梵定，山色到龛齐。兴废僧前识，行藏佛与稽。吾衰宁作祖，亲种两菩提。
华严精舍 其二,清末民国初,陈宝琛,旁舍临流水，开窗对夕阳。老榕延月浅，高竹进风凉。便拟窥全藏，粗容置一床。自无尘可濯，多谢讽沧浪。
华严精舍 其三,清末民国初,陈宝琛,方池周百武，受月更宜风。楼影含飞动，花光入杳濛。鱼闲依静石，鸟倦息深丛。何用揩明镜，方知色是空。
华严精舍 其四,清末民国初,陈宝琛,廊广宜翔步，堂空便结跏。小松时作籁，久竹欻生花。农话昨收橘，僧供新摘茶。几分田舍味，举似向毗邪。
华严精舍 其五,清末民国初,陈宝琛,小楼能聚远，新更就为台。隔水呼山语，看云为日哀。樨香宁尔隐，荔老奈渠材。转意荒寒始，听蛩藉草来。
华严精舍 其六,清末民国初,陈宝琛,梦想僧房菊，频来赏拒霜。花如人半醉，亭在水中央。变灭元空相，萧条剩晚芳。独应挥尺涕，还嗅野梅香。
沪上舆蒉斋会话 其一,清末民国初,陈宝琛,相看短发未全斑，十五年来一瞬间。可似东坡遇莘老，安排浮白对青山。
沪上舆蒉斋会话 其二,清末民国初,陈宝琛,小阮匆匆去入朝，阿瑛话旧最魂销。早知万事皆前定，秋雨横街说鬼宵。
沪上舆蒉斋会话 其三,清末民国初,陈宝琛,却将诙笑洗苍凉，三夜分明梦一场。记取吴淞灯裹别，不须寒雨忆洪塘。
送秦子质太守炳直应粤帅之辟,清末民国初,陈宝琛,重阴羃三山，霪潦动骑月。君攐石鼓云，掉头晓当发。腥风满天地，到处蛟鼍窟。岳岳茶陵公，抡贤绝私谒。屈伸任变化，离合感倏忽。论交饶楚才，识君晚咄咄。故知名父子，时辈迥度越。出手试郡符，巨变定仓卒。甘棠众犹爱，直木谁敢伐？闽江人海流，南下亘百粤。深杯滟金波，不醉已兀兀。刺船吾归眠，江鸥与灭没。
何粮储成浩以广雅丛书捐置鳌峰书院赋谢,清末民国初,陈宝琛,圣清解经轶唐宋，仪征帅粤开讲堂。手裒鸿籍授铅椠，千四百册森琳琅。儒风津逮亘岭海，东塾晚出扬芬芳。节楼黤黮六十载，谁其嗣者南皮张。威弧外弦内缮政，树人本计无时忘。大营精庐署广雅，建局益揽东南良。燹馀孤本慎譬勘，水木如画罗朱黄。就中乙部十居七，治史欲絮研经长。鳌峰藏书始清恪，洛闽道脉存缥缃。后来左海倡汉学，一径乍辟寻榛荒。通经致用士所职，韦传弗读终回惶。祛卢立学未百稔，犹庋十万誇谟觞。觥觥邹鲁付挦扯，望海无乃航绝潢。育才报国匪二事，刀笔筐篚吾何望？君怜横舍割清俸，远致如馈贫家粮。山渊渔猎各餍愿，九数教艺重彷徨。同声倡和若有分，积石便可规曹仓。三年祠禄愧殖落，炳烛东壁分馀光。
日本馆森子渐鸿来观文信国黄忠端倪文节遗墨因宿江楼口占二绝 其一,清末民国初,陈宝琛,此是男儿鍊性时，天安末劫两枰棋。风窗读竟朱张传，海外羁魂更可悲。
日本馆森子渐鸿来观文信国黄忠端倪文节遗墨因宿江楼口占二绝 其二,清末民国初,陈宝琛,烛花含雨莫相催，笑口论文岁几开。梦醒知君还起舞，村鸡声裹听春雷。
四月十三夜,清末民国初,陈宝琛,孤儿昔病疟，父闻城中归。入门手拊额，未语先献欷。谓汝勿先我，声出泪亦随。是时月正午，当户松风吹。年年暑月夜，此味悬心脾。
画松寄节庵,清末民国初,陈宝琛,节庵老矣惟添节，我亦空怀铁石肠。阅十五年偿一诺，可怜人世几沧桑！
闻伯茀寿富仲茀富寿兄弟死耗,清末民国初,陈宝琛,朝衣就市痛冰清，赴死还看好弟兄。有子多应思我友，此才难得出宗英。倚楹一泪几成罪，临穴同歼岂为名？长忆城南相送日，尔时厝火故承平。
次韵枚如丈中秋对月,清末民国初,陈宝琛,人间何夕付休休？碧海青天有尽头。一曲霓裳空自惜，千年灵药可应求？云山北向心长耿，河汉西倾泪与流。回忆前年岩下宿，颠风险覆绝江舟。
闰中秋 其一,清末民国初,陈宝琛,吾生三度闰中秋，今日言愁始欲愁。便拟登台歌水调，高寒何处是琼楼？
闰中秋 其二,清末民国初,陈宝琛,浮云何苦恋清虚，却费西风与扫除。至竟完完须自惜，蚀明随处有詹诸。
闰中秋 其三,清末民国初,陈宝琛,后夜山河可尔圆？中兴元是北征年。沈沈八万三千户，头白吴刚独未眠。
谢珍午招观鉴亭荷花并柬幼点,清末民国初,陈宝琛,村夫累月不入城，旧馆红遍芙蕖茎。主人钩帘忽见省，故假花事要诗盟。褰裳欲从畏火伞，药铛经案前后横。磔禳傩索震衢郭，叩门亲故频相惊。羡君书丛拥香卧，百沴谁敢当墨兵？等闲游赏亦有分，咫步邈若瞻蓬瀛。尔时升堂愧左海，风露自喜愚池清。手莳三岁再被潦，鱼鳌狼藉初华赪。阜比避贤夙勇撤，惧以蹇薄殃黉英。宁知咎征卒不贳，李既玉折刘珠倾。他时委弃等一败，蓦地摧枉能无情？花前咄咄凭子问，天运如此吾安程？碧栖书来幸安健，多恐笛谱成秋声。
珍午和诗感及昔游因叠前韵奉答,清末民国初,陈宝琛,液池缭碧回团城，红云亿千承露茎。金鳌车过辄流憩，忍向沧海寻鸥盟？比闻宸游肃禁卫，花光仗影波纵横。梦中犹疑香满载，绝驰道度还自惊。谁知沧桑在俄顷，急雨打叶声皆兵。妖狐据殿鸟鸣社，咄此一劫灰方瀛。红梨汗竹并焦土，巢痕廿载悲西清。对君伤时复感旧，蒿目何限鲂鱼赪！风涛池馆且凄厉，矧揽京辇霜前英。苇湾往日足可惜，酒人散尽朱华倾。再来葭薍恐弥望，老矣宁复舟招情？君行持橐直清籞，六飞河洛占归程。秋房心苦听候雁，莫误变征为新声。
幼点风雨中孥舟枉存见和前作并示去夏寄太夷词再叠以答,清末民国初,陈宝琛,去年溪流高平城，今年海涨禾减茎。天方西顾那可吁，且喜胡汉新寻盟。黄祥鼠舞逮比户，臭腐谁遣当涂横？苇茭朱索不辟鬼，却假春令桃符惊。要知震荡出天意，风雨夜发如鏖兵。荔奴谏果汝何罪，也殉艑舰漂沧瀛。跫然孤艇狎浪至，诗笔摇掷江春清。残灯对坐话潇晦，信宿望断晴窗赪。因思战尘起碣馆，观台云物方英英。十生九死脱兵际，有泪如海从谁倾？昨宵檐响迸西朔，入破枨触梦馀情。爱君诗好词更好，出门泥潦今焉程？晓来稍霁复苦暑，打纸试听苍蝇声。
七月十五夜舆幼点泛月同赋兼答珍午再叠之意三叠前韵,清末民国初,陈宝琛,蒸愁作诗牢成城，一字动费髭数茎。不如单舸就烟水，鸥鹭邀我尸秋盟。昨宵败兴夜转午，雨止无奈痴云横。却留奁镜待三五，匹练切汉禽不惊。山河大地指头在，影过莫话修罗兵。此江湍濑幸稍远，所慊潮汐通裨瀛。我衡君宇间一苇，还往相饷风月清。顷来似嫌村酒薄，挈榣教助衰颜赪。世间何者算吾有？园池草木空菁英。佳人良夜岁几见，不醉忍放金盆倾？鉴亭此际正可鉴，照见平子巡檐情。相望村郭三月近，诗筒如响谁严程？北来新雁乱心曲，归橹怕作呕鸦声。
二十六夜珍午寄示叠和望夕泛月诗时以仓神出游不果行也四叠答之,清末民国初,陈宝琛,笙璈裙屐尘倾城，火龙烛天红万茎。出门海沸不可度，飞奴瞥下寻前盟。涉旬留月月渐远，剩有满纸秋光横。危亭人外发孤啸，拨刺宁免池鱼惊。我诗三鼓气衰竭，君顾淬锐蒐心兵。轻艖笑乱一水碧，孰与出峡淩重瀛？鲸呿鳌掷总泡影，何物能滓圆灵清？潭潭旸谷晞发近，幸吸瀣皎餐霞赪。水仙一操洗众籁，侧耳静听张咸英。苇间孥音合让我，醉泥渔父馀杯倾。旧巢昨过暑已退，柳衰荷败低徊情。老梧虽槁中琴料，生恐薪爨烦规程。更阑夜静戒晨驾，檐雨又作催诗声。
六月十三日丹曾肖韩同舟枉存因访叔伊玉屏山庄有诗征和感念损轩昔日之游即次其韵并视珍午,清末民国初,陈宝琛,鱼陂潦退横空罾，绕楼枯㮨垂荒藤。好风过江噪檐鹊，失喜联臂来诗朋。炎氛涨城散汤社，容我蛰卧如溪僧。五旬一面语不尽，痛逝相慰情可胜？玉屏山色缭沙步，岂不欲往病未能。峭帆灭没暝潮急，金波风縠光交腾。写经一去迹如埽，谁信瞥眼成衰兴！当年泛月恣还往，半夜吹火劳溲蒸。汀茫展谑不即枕，倦倚书卧迷鸡蝇。有时觅诗松影底，风际循发双鬅鬙。法门岂能离文字，漫署不二张三乘。无端荷芰自焚裂，出岫冉冉轻云升。葛垞访梅偶维楫，愁见病橘围寒塍。移文招隐付诙笑，宦味那复分淄渑。呜呼墓草今宿矣，虚摭治行铭欧曾。千编手校恐亦尽，上市往往逢签幐。廿年俯仰有如此，世事何限羹齑惩。吾宗诗盟更忍割，老宰畿赤侪聋丞。新归有弟昨过我，为话危阪犹淩兢。侨居颇亦感华屋，吟尽漏鼓声鼕鼟。两贤洒然步庭庑，宁免百念来填膺？诗成先后举似我，读竟三叹施之縢。䙰褷独鹤久不舞，敢整倦翮当霜鹰？长篇恶韵苦相难，琢句况费铢铢称。张侯宾馆倘思旧，合有赓响供追征。新来开径得三益，此集唱和逾松陵。
答丹曾叠韵见赠,清末民国初,陈宝琛,秋江澄碧蛟可罾，蓊然山木蟉苍藤。典船都尉昔开府，节楼官烛罗宾朋。陵迟岸谷欻卅载，谁遣曹舍闲于僧？公孙绳武佐旧治，游刃一割恢恢胜。零星竹木不足办，清啸乃亦登高能。诗成煮酒迟我至，含意恳款神轩腾。我随樯燕惯来往，熟睇栋宇怜废兴。曲江谪去绯衣代，流柹蔽水方蒸蒸。大航百艘锐自任，宁意白璧来青蝇？堑山填海事未竟，病发临别霜鬅鬙。兼官从此属两府，寝以致寇占负乘。太阿倒持漏卮注，更弄假面教猱升。端言发覆转遭摈，坐见横决谁堤塍？楚材晋用古恒有，要自甘苦知淄渑。斲轮老手尽引去，规矩何以贻孙曾？亿金学技岁为底，浪费画革翻书幐。狺狺一骨况群睨，门户可勿荓蜂惩。君何所恋久縻此？纸尾署押都船丞。先臣心血百存一，力引坠绪怀冰兢。灵之来下昨秋赛，波际祠鼓声鼟鼟。人天今昔剩一痛，矫首大厦寒予膺。鼓山献晴足朝爽，且共买布缝行滕。风涛屴崱试纵眼，嗟汝绊绁如驯鹰。吾衰款段亦懒御，埋照乡里甘无称。通家姻亲语不择，敢谓史料于诗征？夜来望斗梦云䍐，早晚风雨踰殽陵。
五叠答肖韩见和,清末民国初,陈宝琛,偏师突来窥空城，砉然健翮摩枯茎。老松云壑兀自卧，渐冷旧梦温新盟。张侯豪宕王子婉，君更委折兼纵横。电灯一作纸为贵，刮眼流沬喜且惊。父书满腹气愈下，众坐不肯轻言兵。爬搔辄复中痒处，目笑井底论裨瀛。吾生百为任真放，癖爱石瘦亲泉清。颓唐此笔近且秃，君顾传讽滋颜赪。昨诗触痛到和雪，益我对酒思耆英。墓门一闭万事已，宁管地轴东南倾？春明花月久泡影，蛩駏林下能忘情？向平五岳终独往，汗漫判断扶摇程。朝阳之鸣吾敢券，犹忆威凤雏时声。
九月十五夜涌泉寺口号,清末民国初,陈宝琛,斜月花宫法鼓催，风珂蓦忆掖门开。廿年三破僧床睡，大顶峰头候日来。
十六日陪刘漳州溎煜登大顶峰观日因话旧游感赋二首即送其监税泉州 其一,清末民国初,陈宝琛,老守不居郡，秋晏仍南征。欲乘观日兴，登高望神京。三山培塿耳，爱此石鼓晴。霜寒月挂树，相挈波峥嵘。候久目力疲，青红稍前迎。欻作金一道，碧际腾铜钲。惜哉片黑在，不恣朱华明。君言昔跻岱，天宇廓以清。我屡蹑此眺，风霾或迷程。少俟安可知，沧尘亦已平。未辞衣露重，幸养腰脚轻。侧身更北向，薆然万山横。
十六日陪刘漳州溎煜登大顶峰观日因话旧游感赋二首即送其监税泉州 其二,清末民国初,陈宝琛,昔我去国日，当君出守年。浔阳九派水，牂牁万里天。谁知廿载隔，共此一壑泉。中间君诣阙，田盘少留连。而我卧故邱，翠微梦如烟。慈仁寺今烬，顾祠能独全。因忆枣花卷，何时续墨缘？顷登水云亭，望古风涛边。三宿那免恋，酒阑逾缠绵。欲从君人城，愁闻鼓填填。今夕月有食，不如江上眠。君行渡此江，我会杖孥前。回看大顶石，有诗请留镌。
苦旱吟,清末民国初,陈宝琛,天公不谅耕者苦，当晴不晴雨不雨。入秋乾暵逾七旬，浙沥偶沾何足数。水田龙蜕不断声，山田龟坼无完土。藷藤掀翻随风飞，稻穗瘦薄向日舞。去年苦水今苦旱，剜肉可怜疮不补。煌煌蠲贷闽独无，匪民之辜谁实主？追征火迫典卖尽，此状无人告大府。昨闻守令爇佛香，为民斋祈满城睹。过时虽雨亦何用，禁嚇无端及屠户。开镰须丐半月晴，民自吁天祷田祖。
四月十二日白湖舆中书寄幼点,清末民国初,陈宝琛,出郭襟尘倏一清，眼明山色耳蛙声。野风吹鬓行将暝，好雨宜秧奈又晴。投老但求长日醉，避人难觅别蹊行。剧怜月下蘋洲笛，溪路今宵第几程？
听水斋杂忆 其一,清末民国初,陈宝琛,携稚山斋理梵书，廿年人事几乘除？柴门石彴层层磴，肠断元方旧捧舆。
听水斋杂忆 其二,清末民国初,陈宝琛,披榛剪葛觅泉声，臣叔清臞足胜情。谁料楼成才一宿，竹萤明灭想平生。
听水斋杂忆 其三,清末民国初,陈宝琛,礼佛年年一舸偕，皖公归后玉长埋。阿咸冷尽林中梦，忍向山厨重作斋？
听水斋杂忆 其四,清末民国初,陈宝琛,移石题诗事偶然，那知谶发甫经年。却添衰白登高泪，不见明秋月再圆。
听水斋杂忆 其五,清末民国初,陈宝琛,蜡屐相从四十秋，饥驱老尚瘴乡游。家江旧酝尘封满，不及归来一醉休。
听水斋杂忆 其六,清末民国初,陈宝琛,七年挽泪欠怡盦，城市还谁可醉谈？抬眼蓬瀛吾故懒，遗诗一读一和南。
听水斋杂忆 其七,清末民国初,陈宝琛,玉屏亭榭散春星，下院潮平惯扣扃。谁信出山缘便断，再无诗讯草堂灵。
听水斋杂忆 其八,清末民国初,陈宝琛,荔丹行及落成时，来共含晶夜召箕。此事居然龟筴验，兰君去后更谁知？
听水斋杂忆 其九,清末民国初,陈宝琛,可斋齿发缄斋佩，一宿留痕也北邙。长记联吟僧榻夜，劫灰那更换灵光？
听水斋杂忆 其十,清末民国初,陈宝琛,不茗中泠近十年，年时对品佛岩泉。缑山纵不吹笙去，禁得番番海变田？
听水斋杂忆 其十一,清末民国初,陈宝琛,裴休戒定一头陀，生日年年借邵窝。一昨蚁舟犹腹痛，节楼东是逝川波。
听水斋杂忆 其十二,清末民国初,陈宝琛,循绩廉声满外台，井泉时动邑人哀。焦原连岁无青草，苦忆琳宫请雨来。
听水斋杂忆 其十三,清末民国初,陈宝琛,千里来看洞口云，牙琴海上奈临分。伤心剩对江田老，说著匡山最恸君。
听水斋杂忆 其十四,清末民国初,陈宝琛,敢复跫然望足音，年来真率亦销沈。淡交滋味心难忘，已失涪翁又石林。
八月十二夜同幼点宿听水斋 其一,清末民国初,陈宝琛,爱我山斋杂忆诗，昨来权月践幽期。无端赚得君肠断，夜半诗成月落时。
八月十二夜同幼点宿听水斋 其二,清末民国初,陈宝琛,向日岩居爱下弦，为留残月伴无眠。适来偏放清光过，同坐沈沈不曙天。
八月十二夜同幼点宿听水斋 其三,清末民国初,陈宝琛,石罅泉声细欲沈，佛前钟亦断雷音。老专一壑关何事，不雨区区也动心。
八月十二夜同幼点宿听水斋 其四,清末民国初,陈宝琛,拥褐居然主客图，得闲且共尽欢娱。十年山态无穷变，敢倚林岩总属吾？
沪上晤苏盦出视新刊考功词并海藏楼诗卷感赋留赠,清末民国初,陈宝琛,苏盦诗如人，志洁旨弥夐。世儿昧真源，孟浪赏奇横。鲁连天下士，宁屑仪衍竞？我读述哀作，声泪一时迸。深谈因感旧，悲哽语难竟。考功抱古心，得子足后劲。熟闻过庭训，佛理杂儒行。遗著今刊行，绮语总见性。文章有嫡乳，心地先扫净。吾衰百不就，对子愧提命。卅载三四面，此会何日更？时艰恃节坚，俗薄忌名盛。子诗固自云：英气能为病。
希村颖生同泛西溪憩交芦庵谒樊榭祠,清末民国初,陈宝琛,西溪窈以曲，万绿中一庵。低篷犯雨至，凭槛春波蓝。伊人来往处，诗响沈烟潭。至今味遗欬，水木幽香含。青山了可揖，香火依瞿昙。燹馀石陷壁，承平存胜谈。何当芦雪际，月泛缘源探？
留别豫生,清末民国初,陈宝琛,平生爱友朋，况子总角契。行止虽殊涂，趋舍要一致。五年沪上语，人事恍隔世。湖山枉嘉招，握手转欲涕。涉旬餐胜足，别绪起酒次。投诗征赠言，吾意子故会。圣湖自明瑟，宁以晴雨异。颇嫌游者众，林墅或为累。南山虚且深，松篁閟静翠。九溪十八涧，佳处岂在寺？意行试龙井，茗淡滋可味。文字外有禅，兹游子幸识。
天心阁山矾将谢默园夜过留饮花下,清末民国初,陈宝琛,尚有移灯刮目人，过时那便委芳尘？维摩老矣空诸相，尽自销魂十九春。
检蒉斋手札怆然有感 其一,清末民国初,陈宝琛,人寿不如纸，何论命厚薄。手书积卅年，斩若墨新著。行藏细事耳，胶漆吾与若。所憾廿载中，囚置一涯各。会话何匆匆，命驾复虚诺。早知但一面，悔不十日醵。凭棺邈山河，归梦更安托？发箧向风檐，瞿然九原作。
检蒉斋手札怆然有感 其二,清末民国初,陈宝琛,君才十倍我，而气亦倍之。等闲弄笔札，时复杂怒嬉。东坡乃天人，群怪吠故宜。只惜元祐政，厮坏无一遗。颇亦怼君激，何妨少委蛇。胡为料虎头？一斥濒九危。世运实丁此，陆沈坐咎谁？兹境恍昨昔，三复涕涟洏。
检蒉斋手札怆然有感 其三,清末民国初,陈宝琛,平生针芥处，哀乐常过人。竹坡最坦率，君亦纯任真。匪独君亲际，急友时忘身。吾门有黄童，血性君所亲。独行无党锢，自喜德有邻。一别各异路，心绪随飙尘。书来辄相语，为念遗孤贫。今君复舍去，四顾谁我陈？
检蒉斋手札怆然有感 其四,清末民国初,陈宝琛,入江殊草草，一酹便告归。悲君复私慰，有子逾苏瑰。遗书苦裒辑，枉札远见咨。语长心弥重，想见趋庭时。定文吾岂任，后死责焉辞？故知是鳞爪，龙性存几希。检此趣移写，先以塞孝思。
检蒉斋手札怆然有感 其五,清末民国初,陈宝琛,与君同戊申，百岁已过半。桑榆纵及收，横流浩无岸。岂惟仓颉泣，姬孔亦流叹。世方无夷吾，被发但坐看。多君注管书，不朽出忧患。奈何传世业，期勖及樗散？往者不可追，来日更谁谏？衰病空倚楼，从今断江雁。
改筑沧趣楼成有作,清末民国初,陈宝琛,筑楼垂一章，人老楼亦敝。托基失卑湫，蚁蠢安敢怼？图新趣改作，砖石重甃砌。突高二尺强，潦涨庶我贳。吾亲坐卧处，邈绝人间世。尔时冀来者，十载瞥已逝。办此送残年，谁谓太早计？
石遗出示俶玉别诗次韵奉柬即送石遗行,清末民国初,陈宝琛,连床旋临分，解襆才几日。却持郊岛心，闯入浣花室。七年积危苦，破涕对抱膝。维摩元不病，说法爱问疾。劳歌和复赓，身世谁得逸？故知别后思，四海子由一。老刊繁艳尽，情缛语弥质。山斋伫篮舆，留约待取必。怀哉发五噫，行矣崇四术！
幼瞻丈病间见过留饮小楼,清末民国初,陈宝琛,无意从翁廿载游，风涛中著数椽楼。手栽稚树成乔木，眼看新沙替旧洲。文字童年劳强记，典型前辈不多留。经过迟暮休辞数，正藉深杯与写忧。
次韵答俶玉,清末民国初,陈宝琛,舍家来就白云居，判作山人那羡鱼？月上未妨龛火烬，梅开差有瓮醅储。半楼雪意供蒲褐，一路松声迓竹舆。莫笑瞿昙风味似，正须相视印如如。
冬日同易实甫兵备顺鼎沈小沂舍人兆祉游邻霄台,清末民国初,陈宝琛,病夫一楼卧，佳客千里至。顿令山泽间，坐挹湖海气。登高望速水，摩石审题字。觥觥朱赵贤，陵谷风不坠。党禁一影泡，湖山载遗惠。闲云恋听水，误捉上方置。拱把惜才难，菜魔哂学伪。易子昔乘桴，不忍珠崖弃。沈侯近觇国，亲顿扶桑辔。君看七聚落，斗绝积雕瘵。绸缪贵及时，帷幄且小试。倘回溪壑姿，因君讯贤帅。
叠前韵酬实甫见和,清末民国初,陈宝琛,海壖梦京华，廿载不一至。巢痕劫灰尽，牢落况同气。俦中识卫玠，恨未饮文字。风花尺五天，飘散随所坠。昨来寻道山，挟卷顾我惠。诗魂类四愁，感旧讽不置。更枉长篇贻，清夐绝雕伪。繄余晚闻道，身世定谁弃。纵投夸父林，诅缓羲和辔？君方郁权奇，未合例衰瘵。暂蹶安足嗟，万言故可试。独念抱冰翁，武昌老犹帅。
实甫再叠见和并示长至三叠之作再叠奉答,清末民国初,陈宝琛,幽禽无远翰，村郭日一至。寒空雁声过，啁哳亦感气。吾侪稔忧患，强半坐识字。百年只空华，茵溷底飘坠？曩披丁戊卷，万口喧早惠。一集顷骖鸾，归装任所置。论诗似契我，要取辨真伪。我非黄钟声，敢自怨毁弃？却复惜神骏，未老脱衔辔。庶几一阳复，四海起枯瘵。山楼雪打窗，龙公手新试。筮期会属櫜，吟坛待君帅。
十一月十七日天心阁雪中吟集肖韩视长至次韵见怀之作三叠前韵,清末民国初,陈宝琛,犯寒赴诗盟，人至雪亦至。读君日至作，作我一阳气。君诗妙句法，直逼吾正字。坡谷世则无，朱弦自抗坠。廿年溷闾里，自笑不夷惠。道情任真率，惊俗敢标置？君何笃嗜痂？信我言匪伪。颇思就商定，鸡肋忍卒弃？毋为公子恭，猥执侯生辔。虚堂北风厉，病肺戒增瘵。流光足可惜，夙抱盍一试？愿持邹峄言，夫志气之帅。
实甫四叠前韵因及匡庐感念旧游四叠奉和并为石鼓之约,清末民国初,陈宝琛,平生慕匡庐，使辙得一至。孤亭双瀑间，苍峭作寒气。廿年积梦忆，历历摩崖字。最恋栖贤桥，雷吼石危坠。维时正春暮，天朗风且惠。回身揖五老，樽酒会挈置。蹉跎负山灵，一诺得非伪？而君楼其下，乐志官却弃。缚滕乃见招，冰泮整归辔。吾斋石鼓腹，涧水取养瘵。山中亦产茶，味苦颇可试。岩顶风涛书，南康旧州帅。
郑友其大舅招饮偕寒亭观旧植梅 其一,清末民国初,陈宝琛,亭子依然屋转新，梅花亦是劫馀身。净名居士心无住，却替幽香作主人。
郑友其大舅招饮偕寒亭观旧植梅 其二,清末民国初,陈宝琛,树树栽成手自浇，别来频梦上岧峣。此情尚有公能会，置酒花时特见招。
郑友其大舅招饮偕寒亭观旧植梅 其三,清末民国初,陈宝琛,三九欠寒翻作热，一冬无雨颇妨花。先开意若相回避，桃李非时且吐葩。
郑友其大舅招饮偕寒亭观旧植梅 其四,清末民国初,陈宝琛,坐看斜阳月未来，对花摩石少徘徊。平生泥爪无寻处，犹剩鳌峰数本梅。
伯严和实甫诗见及感旧六叠次韵,清末民国初,陈宝琛,一觌星再周，百罹老俱至。支离江海侧，萧瑟沆瀣气。与子宁石人，相望无只字。天高醉不闻，愚者苦忧坠。岭南曩邂逅，丈人故我惠。廿年剩梦思，万事错棋置。山堂蜕巾履，子亦屏世伪。翩然江东西，得句旋复弃。岂无澄清志，悔揽孟博辔。霜钟千里声，省录及衰瘵。别怀正满抱，退笔更一试。侧闻沅湘间，歔欷话旧帅。
七叠前韵答实甫留别即以送行,清末民国初,陈宝琛,欢会不可常，别期蓦然至。诗堂摇烛影，黯黯失春气。君怀浩如云，著纸化愁字。就中挟万感，三复泪潜坠。岂无再至缘，亲布拊循惠。未堪眼前景，梦裹镇留置。由来五都市，真实不敢伪。侧席伫连城，道旁或横弃。行哉瞻四方，何所骋子辔？吾衰不自念，遑敢闵疲瘵？仰膏易为恩，藏器终一试。请看此邦民，攀辕惜去帅。
八叠寄和实甫独游石鼓听水楼见怀之作,清末民国初,陈宝琛,出郭旋寻山，君行诗随至。岂伊趁幽事，傥荡验意气。可惜仆未从，纪游欠数字。春云羃涧谷，瞥若飞鸟坠。残僧汝何脩，松牌亦损惠。听泉不留宿，眷此一榻置。雨晴坐然疑，空色了真伪。吾生分沦寂，卜筑取人弃。无意晚遘君，临分顾纡辔。翻遗一尘在，令我思成瘵。归艖万摇兀，风涛宛相试。壮君视此游，不夺志逾帅。
俶玉属题京口三山卷子,清末民国初,陈宝琛,我初十龄咸丰间，及未兵燹登金山。廿年前复道京口，夜蹑浮玉琼楼寒。流回沙合骑入郭，岸谷岂独蛟螭蟠？焦山崭然蔚深绿，僧话尘劫如鸥闲。故人腰黄新舍佛，同岁陈许争传观。无何王郎亦守润，欲约访戴穷幽攀。江中取泉岁数饷，此味十载留脾肝。一星未终尽鬼录，碧血桑海何时乾？昨持絮酒掠山过，天为雨泣伤春残。船窗闻笛不能仰，闭置甘受江神姗。吾宗题画偶征及，谓廿八字君毋悭。宁知山楼晦如墨，吮笔百感来无端。
病疟示妇,清末民国初,陈宝琛,十年痁再发，无复阿爷来。当室嗟何世，全生幸不材。保无遗体累，忍便夙心灰？绕榻騃儿女，焉能喻我哀？
杭州留赠小帆世丈,清末民国初,陈宝琛,老为乡里佣，南北从所驱。却厌市楼饮，还来就西湖。主忘七年别，怪我霜上须。七年信倏忽，万变风云俱。独怜君家髯，手障沧溟孤。大劳不挂口，忠顺一世无。君新汉上来，两浙徯其苏。惠文冠自好，活民宁呴濡？相逢无可赠，三宿休留吾。
送复儿游学日本,清末民国初,陈宝琛,我生三岁便随宦，龆龀已行天下半。廿龄偕计始离亲，今汝速游未及冠。寻常不违阿母膝，负笈城南梦辄唤。临行欲语泪满衣，触我春晖肠寸断。桑蓬有志例割慈，海市神山更壮观。古书新法泱泱风，今日一家孰胡汉？生成世好不挂眼，言大学疏是吾患。出门攻错慎自求，开卷精华要常玩。生迟敢望汝成速，及我两人犹老健。荔支熟时海不波，准备年年刮目看。
洪荫之黄益斋招游惠山 其一,清末民国初,陈宝琛,却趁飞车啜惠泉，十龄童子已华颠。当门老树疑相识，同阅沧桑五十年。
洪荫之黄益斋招游惠山 其二,清末民国初,陈宝琛,纯皇石墨尚如新，花竹行宫邈燹尘。游豫信阗民物事，六飞正要数南巡。
洪荫之黄益斋招游惠山 其三,清末民国初,陈宝琛,鹊华隔断梦层层，感到西江已不胜。他日更应成忆语，雨中瀹茗剥湖菱。
舆中书所见,清末民国初,陈宝琛,鹭鹚如雪点烟林，又及吾归作暝阴。眼看明霞半天赤，却随西日下遥岑。
广州杂诗 其一,清末民国初,陈宝琛,既秋愿夏又经时，岭海衣冠已似棋。使者欲行吾再至，嘉鱼下酒话官仪。
广州杂诗 其二,清末民国初,陈宝琛,满岁平亭有颂声，西江万目属韦平。独怜绿净亭中月，曾照论诗过四更。
广州杂诗 其三,清末民国初,陈宝琛,二卵三言失此才，酒欢几日倏成哀。风波舟楫愁无那，却渡珠江掩袂来。
广州杂诗 其四,清末民国初,陈宝琛,海外分无徐福岛，盛时犹说郑和舟。解歌黄鸟真明哲，龙斗蜗争恐未休。
舟中示林鸿懋苏郁文二生从往爪哇视学,清末民国初,陈宝琛,向时目笑怡山僧，持牒走海如户庭。禅房荔熟付徒辈，日与贾贩相将迎。老来牵率亦至此，雪浪山立扬冬舲。七洲洋过裸且汗，镜面静数鱼飞行。越裳一发渺波际，雨脚漏日忘阴晴。汉唐旧版忍捐畀，遑校岛屿淩南溟。流人役属那择主，襁负满载轻重瀛。虞衡失职况地宝，坐弃此众资驱令。近闻金银动折阅，廛市颇亦伤繁征。计然泛胜古有学，莫倚侥倖操奇赢。西铭同胞语敢袭，异域畴免维桑情？醵金通道细事耳，何日黉舍翘才英？
息力杂诗 其一,清末民国初,陈宝琛,半旬凉吹换炎曦，地缩天移不自知。谁分穷冬搜箧笥，秋纨犹有报恩时。
息力杂诗 其二,清末民国初,陈宝琛,日日从人冷水浇，寸丹馀热那能消？笕泉偏近征夫枕，无雨无风响彻宵。
息力杂诗 其三,清末民国初,陈宝琛,格林印度马来由，织路班兰各自求。老懒无心知四国，况能从汝学咿嚘？
息力杂诗 其四,清末民国初,陈宝琛,等闲一雨变炎凉，廛市园林本不常。奴价山中犹倍婢，新来椰子傲槟榔。
息力杂诗 其五,清末民国初,陈宝琛,女闾东国连樯至，利析秋毫信霸图。海外幸留邹鲁泽，吾宗雄杰一时无。
息力杂诗 其六,清末民国初,陈宝琛,千户家家货殖雄，斯人忍独坐诗穷？杜鹃北望年年拜，长剩风怀付酒中。
息力杂诗 其七,清末民国初,陈宝琛,天才雅丽黄公度，人境庐诗境一新。遗集可留图赞稿？南溟草木待传人。
息力杂诗 其八,清末民国初,陈宝琛,百万宾萌保惠难，只身跨海捍狂澜。卅年不是孙铭仲，群岛谁知有汉官？
槟榔屿李丕耀所建义冢亭二十年前尝乞余记亭有李石像没十稘矣,清末民国初,陈宝琛,一尘曾坠海西南，刺眼青山急欲探。却对石人两无语，鬓华墓树各毵毵。
极乐寺留谂妙莲方丈,清末民国初,陈宝琛,龙象真成小鼓山，廿年及见请经还。何期六十陈居士，听水椰林海色间。
蛇莓山西人潴水处俗呼石流水,清末民国初,陈宝琛,爨洗相须有万家，故应抱瓮薄南华。君看三叠匡庐瀑，只与山僧煮茗芽。
海珠屿,清末民国初,陈宝琛,水墦是处是渔庄，树石都含海色凉。摸蛤捉鱼潮复汐，那知人世有沧桑。
自威雷斯雷乘火车至大白蜡书所见,清末民国初,陈宝琛,凿空真成绝迹行，祇怜乱木不知名。烧痕匝地看俱尽，黛色参天尚幸生。
白蜡处处产锡山石皆作玉色西人锯磨以制器布地,清末民国初,陈宝琛,锡石天留待卝人，山山如玉土如银。纵然碧眼饶机事，地宝犹支百十春。
石山左转有洞供老子像榜老君岩,清末民国初,陈宝琛,道左穹窿一洞天，丈寻钟乳不知年。却愁混沌朝朝凿，肯赦灵岩为散仙？
吉隆车中口号,清末民国初,陈宝琛,荒榛野箐满空山，瓯脱宁知不放闲。三十年前谁过此，琼州莫再作台湾。
馆故甲必丹叶来宅叶盖土人拥以平乱者既因惠潮客民不协质成于英人遂隶英时有演说革命者援此晓之,清末民国初,陈宝琛,螳雀相乘鹬蚌持，开门延敌悟来迟。扶馀尚乏虬髯主，枉睨中原劫后棋。
山木蔓生能去鸦片毒人称中兴树,清末民国初,陈宝琛,漏卮狂药甚金缯，悔祸天心傥可凭。侥倖山中间草木，也随时世谧中兴。
自吉隆车行至威雷斯雷近八百里,清末民国初,陈宝琛,掠眼林岩最眩人，一亭一堠几由旬？此行算与云争路，昨夜新烦雨洗尘。无数荒山供矿税，尽留散木作车薪。神州谁问蓬莱股，不怪天公醉赐秦。
十一月十五夜舟行缅甸海,清末民国初,陈宝琛,出门已见月三圆，犹似闽山八月天。行尽西南转西北，金沙江口望滇边。
乡人以缅伶侑觞即席口占,清末民国初,陈宝琛,竹琴泥鼓舞腰回，骠乐当年岂此才。桑濮故应声靡靡，奈无情绪为渠哀。
西历元日观西人操兵,清末民国初,陈宝琛,晓月尚挂户，趣起观操兵。千骑空市出，铠仗初阳明。今日西元日，岁例谁实程？整旅将司令，大豪以众并。亦如赴敌时，捆载随之行。隆隆台炮作，枪队连珠鸣。乐止忽雷动，欢呼群贺正。卫民国所事，众志宁非城？尚武乃有备，勖哉吾侨氓！
湖亭驯象缅王所俸也予以食则跪,清末民国初,陈宝琛,莽氏遗臣独若存，长侪猿鹿畜林樊。朝朝屈膝娱行路，瓜果艰难一饱恩。
大光塔,清末民国初,陈宝琛,千龛万佛绕浮图，七宝雕嵌世绝无。遗噍尚希檀施福，尔时白塔亦金涂。
海澄苏学书邱子安并生长缅甸而以兴教育才倡其乡人苏尤习缅地图志尝为竹枝词数十首有诗见投因答其意,清末民国初,陈宝琛,斯文未丧任居夷，豪杰能兴岂在师？孔里衣冠通寤寐，朱波山水付嗟咨。天无私覆从知圣，才不虚生要为时。南下惜无三日暇，与君论学更论诗。
缅侨叹,清末民国初,陈宝琛,开眼见杲日，出门愁飞埃。冬晴气爽况春旱，夏潦秋涨将何哉？前者不归后且来，娶妇生子死便埋，嗟而岂若贪殉财？无田可耕乃至此，时节先垄宁忘怀？积赀难餍乡里望，有吏如虎胥如豺。中伤不售恣剽劫，要赎殃及坟中骸。令君见惯厌雀鼠，循例批答谁亲裁？部文宪檄只益怒，上吁无雨空闻雷。一廛异域岂得已，邦族欲复心滋灰。流人幸蒙圣主念，傥置一吏贤且才。护商万国有通则，行见同轨滇边开。
温旭初出示董恽书画册留题双溪寄庐,清末民国初,陈宝琛,双流合响如听乐，四树连阴胜结茅。赖有寄庐温处士，评书说画算新交。
宿极乐寺,清末民国初,陈宝琛,远见疏灯炯海天，静闻虚涧响风泉。西来礼塔还经此，为欠僧楼一宿缘。
王汉宗同宿寺楼求跋所编族谱,清末民国初,陈宝琛,独于异俗行家礼，族谱亲编见本原。对榻寺楼无月夜，海天别后总留痕。
舟行南海日在两山间苏门答腊束群岛也,清末民国初,陈宝琛,龙牙犀角斗新晴，似为波臣管送迎。月午西风吹密箐，分明文岛豕啼声。
自巴达威亚至茂物,清末民国初,陈宝琛,前村刈稻后分秧，南陇初花北半黄。猛记明宵当祀灶，水田万罫是他乡。
病足信宿万隆留谢诸乡人,清末民国初,陈宝琛,旅行难豫程，岁晏惜急景。湿淫偶伤足，偃卧暂得静。平生了无怖，矧此百叠岭。跛履虽云衰，据鞍试一骋。此乡人情厚，馈药日数请。信宿勿再留，感君海天永。
自南齐下吉乘驷车至加里巴丹,清末民国初,陈宝琛,百转千盘下翠微，梯田足水自然肥。棱棱石子偏当路，不放林阴六辔飞。
三实珑守岁,清末民国初,陈宝琛,万家汉腊寄天南，望阙孤臣老自惭。更隔婆罗洲一抹，海云极北是崖儋。
海南百果相续多中土所无纪以绝句 其一,清末民国初,陈宝琛,紫衣而雪肤，芳甘微带酸。我最喜芒及，人言性近寒。
海南百果相续多中土所无纪以绝句 其二,清末民国初,陈宝琛,茸茸红毛丹，色味赛荔支。或云即其种，无乃变于夷。
海南百果相续多中土所无纪以绝句 其三,清末民国初,陈宝琛,沙拉生土中，蛇皮色深紫。细嚼清且腴，貌取几失子。
海南百果相续多中土所无纪以绝句 其四,清末民国初,陈宝琛,甜酸毛鲁孤，细棱如水玉。醒酒得两枚，风味故不俗。
海南百果相续多中土所无纪以绝句 其五,清末民国初,陈宝琛,木瓜无十年，一岁种便实。饤之晶盘中，黄蜡酿成蜜。
海南百果相续多中土所无纪以绝句 其六,清末民国初,陈宝琛,团团麻芷姑，甘润胜梨柿。迁地或能良，留核归一试。
海南百果相续多中土所无纪以绝句 其七,清末民国初,陈宝琛,流连信佛矢，滑腻乃如脂。臭恶不可近，嗜者至典衣。
海南百果相续多中土所无纪以绝句 其八,清末民国初,陈宝琛,蛮加佔毕兰，恐亦流连类。兰鲍慎所居，吾宁屏弗试。
归乘英邮船戏作,清末民国初,陈宝琛,半年出入浪花中，鍊就心情似海童。百万斛舟新赁得，舵楼卧吃打头风。
舟中忆爪哇之游杂述八首 其一,清末民国初,陈宝琛,观乡知道易，南来吾亦云。庶几结绳治，土番诚狉榛。即吾漳泉旅，流寓忘冬春。近者再三世，远或逮云昆。言服化异俗，发辫犹仅存。一朝横舍立，群岛书同文。庙祀奉至圣，天颜拜至尊。但祝国强盛，不必身被恩。传食愧及我，礼质情弥敦。四旬太卒卒，自疑游桃源。
舟中忆爪哇之游杂述八首 其二,清末民国初,陈宝琛,荷兰虽小国，为政有经程。航程三万里，拓地来南溟。所实在农牧，化居心计精。我行山野间，弥望但一青。河流既委折，轨道复纵横。颇亦苦讥察，幸无桴鼓惊。昨者修戈楼，陈师责不庭。捕蝉雀方伺，前事盍惩羹？左聋武吃伏，右威亚齐宁。浡泥亦南向，谅哉能持盈。
舟中忆爪哇之游杂述八首 其三,清末民国初,陈宝琛,㘃架羁史丹，梭罗絷巡栏。人方利鹊蚌，乃自斗触蛮。刘宋已通贡，明初备藩翰。一从西风竞，跧伏山谷间。有如豢鹿豕，糈厚居斯安。腰刀张盖出，所见多王官。远谋宁尔责，蠢蠢何心肝？天运有平陂，骋望终漫漫。
舟中忆爪哇之游杂述八首 其四,清末民国初,陈宝琛,竺教昔南暨，疑在齐梁年。鞭石造万像，冈阜光弥天。我仅揽其二，诧是鬼斧镌。巨塔垣五重，龙华会其巅。得非修罗斗，断脰鲜一全。其一佛久仆，拽起龛欹偏。无人踵布施，五亿王面钱。馀者得诸画，荒寒委风烟。或于名园遇，辇致如铜仙。瞀陋阙史乘，兴衰理茫然。徒令暹罗王，望古悲涕涟。
舟中忆爪哇之游杂述八首 其五,清末民国初,陈宝琛,承平重海禁，金钱防外流。顾利市舶榷，不为人满谋。潭潭白玉堂，车马拟王侯。岂无邦族念，老死沦炎洲。输税既不赀，遗产常见收。故知莫我谷，欲归宁且留。覆车纵弗戒，怀璧庸非尤？新喜诏改制，吏良政傥修。喁喁向北极，犹是赤子俦。
舟中忆爪哇之游杂述八首 其六,清末民国初,陈宝琛,冬弄三宝泉，春窥三宝洞。舵师遗蓬颗，犹为俗所重。万事贵开先，市蚊例一鬨。蚩蚩四百载，奔走香火供。无怪纵横徒，悬河便动众。哀吾神明胄，流徙坠区霿。应运学始芽，无人与培壅。使槎近沓至，父老苦赠送。怀保信得人，一夔已足用。
舟中忆爪哇之游杂述八首 其七,清末民国初,陈宝琛,西人常笑我，倾橐食鸟巢。燕蔬定何质？入药还充殽。夙闻所结处，高蹑海谷坳。宁知屋梁上，雪白如悬匏。作贡始闽厦，兼金致厥包。遂起筐篚例，市易无虚艘。洞租关又税，孰非吾国膏？谁能塞此漏，屏之如邪蒿。燕燕尔亦休，毂哺尧天高。
舟中忆爪哇之游杂述八首 其八,清末民国初,陈宝琛,平生喜远游，一蛰乃两纪。危楼当疾风，睡足已暮晷。中思浮海去，裹糗事耘耔。术疏卒不就，无计蜕尘滓。昨来绕阿地，足趼累千里。冬燠衰正宜，不独花果美。居夷亦何陋，便可弃妻子。重孤父老望，乡政待经始。殷勤谢学僮，悃款语司市。幸留未尽缘，海天比邻耳。
元日视两弟,清末民国初,陈宝琛,去年海南逢岁朝，鼓钲爆竹声通宵。昨夕村沽集昆仲，雨止卧听风潇潇。家居两纪尊行尽，病足无诣非宣骄。高舂始兴诧晴旭，亭午晻曀旋调刁。亲朋相过例吉语，天运如此吾何徼？畏寒怀土积成癖，幸免冒冻趋大朝。却怜吾髯十年长，耄及苦说今管萧。上林全树讵汝借，捉置矧更朋鸾枭。慈仁寺前列坐处，卅载追忆真春韶。似闻双松历劫在，吾道硕果宁终消？仲行之官叔不出，且共谈易听水之山寮。
听水第二斋落成幼点嘿园同赋 其一,清末民国初,陈宝琛,无意溪行讨得源，廿年如梦漫留痕。平生事事蹉跎过，犹及衰残筑此墩。
听水第二斋落成幼点嘿园同赋 其二,清末民国初,陈宝琛,尚嫌石鼓泉声细，洗耳时来就壑雷。晓雨既晴宵又月，天公于我故无猜。
听水第二斋落成幼点嘿园同赋 其三,清末民国初,陈宝琛,一路琅玕绿到山，敢将千户较人间？此君颇亦伤芜秽，及取新萌莫等闲。
听水第二斋落成幼点嘿园同赋 其四,清末民国初,陈宝琛,君去城中莫浪传，此间与俗本无缘。山房若迹王灵武，岩壑萧寥五百年。
次韵答幼点因怀爱苍,清末民国初,陈宝琛,万绿丛中占一坪，落成难得值春晴。诗来夔蝄如相语，梦醒风涛尚自惊。彻夕累君无稳睡，四时留客但秋声。却因远忆南州伯，百步廊前绿正生。
次嘿园般,清末民国初,陈宝琛,人生取适无常暂，消遣残年孰过闲。相伴山中惟竹好，旧闻潭底有龙盘。刺船一路来看画，拥褐空岩共耐寒。归自匡庐休论瀑，联吟亦复到更阑。
访伯平吴门 其一,清末民国初,陈宝琛,人生禁得几沧桑？梦里朱颜尚玉堂。临发剪灯深语夜，微君善记我几忘。
访伯平吴门 其二,清末民国初,陈宝琛,卅年寥落几同年，相见都应雪满颠。还是沅湘耆旧盛，兴来拟趁洞庭船。
访伯平吴门 其三,清末民国初,陈宝琛,脩髯丰颊怪涪翁，闻说年来得一雄。千里楚云宁料及，传观颜色一樽同。
访伯平吴门 其四,清末民国初,陈宝琛,只无馀暇与论书，篆隶寻源愧不如。一艺可怜关世运，未应结习便能除。
访伯平吴门 其五,清末民国初,陈宝琛,小住岂无三宿恋，见怀容有再来缘。河清梦想身亲见，犹喜心情似盛年。
金陵晤陶斋赋赠,清末民国初,陈宝琛,卅年何意能重见，秉烛相看各惘然。棋局中间凡几变，酒炉强半已长眠。东南半壁君方壮，丘壑平生我故便。且喜评碑兼读画，举觞急欲讯秦权。
次韵答几道 其一,清末民国初,陈宝琛,极目高原盼种桑，独持杯水对坳堂。据梧人亦垂垂老，凡楚平看已坐忘。
次韵答几道 其二,清末民国初,陈宝琛,弟畜多惭长五年，盛颜眼见亦衰颠。一生苦嗜鲸鱼脍，不借艅艎作钓船。
次韵答几道 其三,清末民国初,陈宝琛,万品西来译者功，只难落笔得文雄。攒眉莲社犹回避，禀性从来耻尚同。
次韵答几道 其四,清末民国初,陈宝琛,花落花开老著书，起看海水更何如。断肠最是清歌夜，些子禅尘忍便除？
次韵答几道 其五,清末民国初,陈宝琛,有子端应胜买田，苇间待汝共延缘。不须灯下吴江雨，相见论诗动隔年。
过驯鸥园留别仲昭 其一,清末民国初,陈宝琛,及身不相就，失君还自来。轩窗积尘寸，一一为我开。撑胸郁梁栋，吐地成楼台。委蜕等一寄，遑知华屋哀？牡丹正向阑，红白香作堆。留慰迟暮眼，识君殷勤栽。欲行见遗容，悄然重徘徊。交期安足道，悼此旷世才。
过驯鸥园留别仲昭 其二,清末民国初,陈宝琛,仲昭洵令子，温粹含清英。珵美不自襮，澄观瞭八瀛。昨从上京归，墓田亦已营。掇拾补先稿，梦寐通精诚。就我来吴门，并载送以行。不期欻至此，编摩共一檠。有弟舞勺年，皎然神宇清。继述信匪易，世难需坚贞。吾衰剩青眼，江海无涯情。
题陶斋宝华盦图,清末民国初,陈宝琛,华山碑碎剩拓本，鼎立海内如三峰。选楼退庵各据一，苦较先后相雌雄。中更燹劫百载近，神物隐现谁能踪？庸知化工巧作合，英粲以类来相从。陶斋好古力能致，阮梁避席惭酸穷。传观题识遍时彦，却炫得宝招村翁。别来万事且休说，夜窗开匣光腾虹。墨香纸色触已醉，字字峭过青芙蓉。目眵神眩忽成四，险误赝鼎迷真龙。过庭耳熟老卒觏，自诧此福天胡钟。名书古画迭应接，三宿舍去真匆匆。青溪绕廊蘸笔处，岳色留碧长双瞳。
六月十四日同林行陀方策六李子新钟惺西郭芸屏李石芝王彦和陈易园逭暑小雄山斋 其一,清末民国初,陈宝琛,夏暵不可当，避炎乃亲冷。吾斋寄人外，语笑忽破静。美竹山所同，天与苍璧靓。泉声视春弱，溜溜镇悬绠。回风无定吹，飘雪著襟领。盥漱或就掬，篙筏亦试骋。嬉娱随所欣，特地觉昼永。少焉斜曛入，水气泛虹影。稍嫌见月晚，东际限脩岭。欲睡处处宜，蚊蝇自退屏。
六月十四日同林行陀方策六李子新钟惺西郭芸屏李石芝王彦和陈易园逭暑小雄山斋 其二,清末民国初,陈宝琛,匪吾爱听水，山好恒在溪。载月昨来处，披丛入幽蹊。滩石故迤坦，滑致无纤泥。回湍渟成渊，鉴人若玻瓈。转转益清驶，坐卧闻微澌。林生识远祖，摩挲石上题。维时徐谢流，文酒日相携。庸知四百载，我辈糜蔬赍。荦确行且尽，寻源幸不迷。从来考槃宽，安用穷攀跻？
送仲勉之官云南 其一,清末民国初,陈宝琛,郎潜垂卅年，一麾乃万里。过家屡逾假，临发却复止。汝老顾自忘，怜我劳未已。我劳不离乡，远宦汝方始。平生积一试，志岂在膴仕？所忧疏戆素，于世故殊轨。海程虽稍近，出入炎瘴里。早晚滇池秋，掣电报我喜。
送仲勉之官云南 其二,清末民国初,陈宝琛,交阯铜柱折，缅亡亦随之。夙疑国大患，或在西南陲。徙薪策不售，两纪空赍咨。坐自地宝弃，眼看飙轮驰。颇闻此邦贤，惩螫谋自治。同民在欲恶，守令皇所毗。昔我曾大父，承平实抚斯。百年遂陵谷，神格倘尔贻。
送仲勉之官云南 其三,清末民国初,陈宝琛,襁褓为兄弟，廿载相扶将。自为仕宦驱，乃各天一方。吾归汝却出，欢短悲日长。无由奉车杖，梨枣况母傍。六人近存半，叔兮髭亦霜。暂同镜中影，断雁犹成行。期汝以五年，听泉还对床。吾衰总汝待，毋倚身健强。
八月十四夜携家泛南溪晨至小雄山斋晚归诗以纪之 其一,清末民国初,陈宝琛,空谷招人是玉龙，南溪山好一重重。几回载得中秋月，半夜浮家看兔峰。
八月十四夜携家泛南溪晨至小雄山斋晚归诗以纪之 其二,清末民国初,陈宝琛,清泉美竹皆吾素，儿女惊欣色色新。满髻山花村里媪，却来隔岭看夫人。
八月十四夜携家泛南溪晨至小雄山斋晚归诗以纪之 其三,清末民国初,陈宝琛,亭午蜻蜓信雨征，登舻幸及未云兴。翻因借得南风便，帆落江楼正上灯。
寄高啸桐,清末民国初,陈宝琛,秋江一榻夜论诗，髣髴维摩示疾时。京国归来无好梦，家山别后积相思。我眠北牖堪终老，子失南床坐不痴。颇怪后山吟太激，欲携二友为君医。
大行皇帝哀辞,清末民国初,陈宝琛,及时麟见世犹疑，卒为神州植福基。四裔具瞻知有圣，众生同病孰能医？声销坐见尧肌腊，泪尽如闻蜀魄悲。十载孤臣愆赴召，却留残息哭沦曦。
大行太皇太后哀辞,清末民国初,陈宝琛,手定中兴四纪周，女中尧舜古无俦。冲龄忍见三朝嬗？末命犹廑万祀谋。危事易言臣自失，狂夫一得圣常收。遭逢元佑无微效，晚绝攀号但涕流。
海天阁成属有北行留别山中诸子,清末民国初,陈宝琛,东坡六十一，始规白鹤峰。明春乃落成，我龄适与同。屏居越两纪，一壑甘长终。谁知无心云，去住随天风。兹山匪广峻，横舍环玲珑。脉络系全闽，却居闾井中。引泉溉新竹，对月哦古松。固虑佚老办，不为山灵容。欲别谢知爱，所期信无穷。行藏吾自审，不用哀龙钟。
入都拜别先冢,清末民国初,陈宝琛,孤儿昔作宦，十载一过家。大父犹老健，二亲鬓始华。五年失吾祖，母兮亦弃儿。父幸儿得归，汝才讵适时？长跽聆爷言，誓侍爷以老。冉冉一星终，欲报恨不早。遗羹既无所，椎牛亦谁知？剩持年年泪，来洒青松枝。此行岂儿心，除绖已周纪。壮盛付等闲，衰迟复何恃？得归儿会归，不为祖考忝。成亏盖天事，晚节敢自贬？下山且十里，犹闻叹息声。雨止慎泥潦，微阳傥向晴。
旭庄以圭庵留别诗褾成长卷诗孙画其后丈许去秋属题约桃花开时来会适余北行感赋一章即以志别,清末民国初,陈宝琛,何郎书画王郎酒，迟暮相怜兴不衰。自昔忧天宁过计，只今思旧忍重披？宣南老我巢痕觅，海上如君禊饮期。留墨他年更成忆，改元宣统暮春时。
三月初九日召见养心殿,清末民国初,陈宝琛,负扆延英色自温，臣心如结不能言。两宫殡在馀恩泪，九陌车过见燹痕。补衮故知时局异，张维谁信古经尊？散材废学由来旧，绵蕝何堪作叔孙？
次韵答实甫见赠即送备兵钦廉,清末民国初,陈宝琛,相逢容易鬓成斑，海峤孤臣亦赐环。一去真同华表鹤，卅年重见太行山。还君使节蛮夷长，老我生涯木雁间。擅壑专邱犹未餍，可堪尘土涴衰颜？
题章价人直州寿麟铜官感旧图曾文正靖港之败自沈以殉章掖出之,清末民国初,陈宝琛,天人交胜一于定，成败何常死生命。湘乡宏毅圣者徒，勋业所存要非性。入屯出险恃原往，得丧区区总退听。当时设竟从彭咸，知命岂非顺受正？多君手援在天下，假以护持傥天令。拯危恻怛宁前知，重为中兴生李晟。山川再过战声在，箕尾已归哀感迸。舍生自是儒门真，忍济留资兵事镜。左记王诗各有激，目击诸艰足旁證。津津施报妇儿言，莫滓太清心未净。
访旧七首 其一 慈仁寺松,清末民国初,陈宝琛,慈仁寺燔行十稘，突见丹碧成崇祠。虬松两三犹旧姿，自我不见常汝危。身历浩劫兀不知，却对霜鬓怜吾衰。吾衰乃有看汝时，昔日同游存者谁？张叟先来闻有诗，可能雪中持一瓻？亭林龛前斟酌之，仰读乾隆御笔碑。
访旧七首 其二 法源寺栝,清末民国初,陈宝琛,悯忠寺古紧独完，春闰及来看牡丹。纷纷黄紫类新植，所爱双栝根深槃。旧围注视似稍长，疏荫交翠禅庭宽。尔时抚柯辄搔抑，霜肤郁烈逾椒兰。柏身松叶足本性，已外荣落何炎寒？花时易过更相就，对此永日容忘餐。
访旧七首 其三 崇效寺楸,清末民国初,陈宝琛,朴公图卷失不收，再来犹见前朝楸。著花老干未觉丑，根节磥坷阴繁稠。当时树下展图读，沘笔赓续王朱游。虞山帝傅常独至，自写伊郁酬清幽。天回地转讵所料，痛定思痛当谁尤？僧贫换米及故纸，此树能免终薪槱。巡廊坐阶默相向，急雨打叶风飕飕。
访旧七首 其四 龙树寺槐,清末民国初,陈宝琛,城南老槐多阅人，未料世事日日新。精庐幸免兵火烬，其奈时尚憎陈因。佛移僧逐换青垩，榜书楹句摧为薪。昨闻代者又殊好，趣撤墙屋重经纶。我来避嚣值喧閧，匝地瓦砾天灰尘。落成突兀定何许？不惜一掷千万缗。为槐装点失槐养，何爱争此荒寒滨？半聋诗人昔居此，楼外方沼饶游鳞。魂归绕槐或三叹，古意灭没从谁陈？
访旧七首 其五 极乐寺海棠,清末民国初,陈宝琛,国花堂下花如锦，展禊年年就花饮。不知花萎自何年，别梦绕花垂卅稔。数丛无乃孙子辈，稚干柔条讵尤品？乾嘉以来盛觞咏，忍使流风到今寝？或云辇致贵家园，朱邸潭潭谁与谂？榜题未改堂庑尽，万事黄粱同一枕。郑虔若在定词成，立对斜阳作寒噤。
访旧七首 其六 南北河泊荷花,清末民国初,陈宝琛,卅年蓄泪来观荷，南泊渐淤花不多。单车犯雨就北泊，但见葭菼风挼搓。柳翁圭翁携手处，破船偃岸虚清涡。吾曹冠佩死未悔，花又何罪天荐瘥？游尘填涨十刹海，谁念郊野遗姝娥？旱摧潦败及今尽，不树胡刈宁由他？张王醉魄不可起，诗记默诵重滂沱。欲行不忍数回顾，老柳空腹吾苍皤。
访旧七首 其七 天宁寺菊,清末民国初,陈宝琛,向日冷官爱冷花，秋近城西常驻车。住僧养菊待客选，载归重九犹含葩。菜畦豆架纷无数，老我重来选花处。禅房客断僧亦稀，塔上数铃自相语。送行旧是长短亭，今歌骊驹不出城。买花况贵日本种，三贝子园最有名。光林宏业迭生灭，隋唐金元去如瞥。于花何有寺一尘，佛告塔铃不可说。
寓斋杂述 其一,清末民国初,陈宝琛,危时群患贫，僦宅乃竞贵。到京三月近，始得数间庇。地偏便闲放，屋老称朽迈。故家道咸遗，馀韵但槐桧。承平一俯仰，顾我况亦寄。轩窗取透凉，未为墐户计。忍冻能及春，庭花可一醉。
寓斋杂述 其二,清末民国初,陈宝琛,墙东锄为园，筑榭坐风月。贪凉眠复迟，病肺例秋发。所欣新种竹，足雨竿竿活。稚树与杂花，因依各萌达。天功讵可恃，灌溉要无阙。经月凿井成，畦蔬亦成列。身劳儿女喜，随地恣采掇。优游蠲吾疴，谁谓役于物？
寓斋杂述 其三,清末民国初,陈宝琛,弱冠始昏宦，常依甥馆居。老窃冰清誉，亦挈女婿俱。衰壮每相笑，不必定异趋。王翁述过庭，倭曾皆可模。今我奚汝益，世论方贱儒。殖落卜周乱，承羞匪一夫。颓龄复何觊？经训聊自娱。秋灯渐可亲，示子以故吾。
寓斋杂述 其四,清末民国初,陈宝琛,海荷开且阑，张叟病未已。一樽岂或尼，坐见凉风起。颇闻休假中，诗卷自料理。思旧蒐遗文，无人会微旨。宣南盛气类，往者逝如水。卅载终合并，与公俱老矣。楼台故无地，错拟集贤里。但愿长赓酬，香山窃自比。
寓斋杂述 其五,清末民国初,陈宝琛,隘巷车辚辚，知是沈十二。入门便说诗，晷尽炳烛继。坐月绿净亭，此景犹梦寐。因话百步廊，却忆信州试。半生较仕隐，一笑总儿戏。离合虽偶然，心情逐年异。莫辞会面数，得暇正不易。净拂竹间床，少须严羽至。
寓斋杂述 其六,清末民国初,陈宝琛,老妻西湖归，自诧晚有福。怜我尘土中，肝膈失山绿。谁知一秋梦，长在南溪曲。虽无里湖荷，似胜理安竹。八月月又圆，无由与看瀑。北来独访旧，尚欠僧房宿。早晚霜叶红，山山皆路熟。纪游成报章，兼讯东篱菊。
寓斋杂述 其七,清末民国初,陈宝琛,出门何所诣，款段西复西。同年存张侯，孤僻与我齐。岂无向晨星，落落天各涯。卅年异出处，独子频分携。此来隐王城，山河数朋侪。生世孰可乐，遑为泉下悽？勇退夙子羡，相看能勿咍。秋花自烂漫，且醉霜前杯。
寓斋杂述 其八,清末民国初,陈宝琛,沈阴积成雨，通夕风怒鸣。蓦思水上村，飓发霪潦并。居人念客子，畏寒何所营？夙驾就馆餐，夜炉对书檠。由来秉礼国，所恃安无倾。小忠效载笔，何日观化成？远愧吾叔子，宛然鲁两生。先庐抱经卧，不闻风雨声。
潘莲巢焦山画轴为袁珏生翰林励准题,清末民国初,陈宝琛,江南江北数名山，惟有焦先是昔颜。画亦幸存留比勘，乾嘉风物在人间。
题冒鹤亭农部广生盘山游草,清末民国初,陈宝琛,文采绳绳水绘园，江湖断句匹兰荪。偶来飞控淩盘谷，便欲题诗满蓟门。道丧风骚愁歇绝，官闲丘壑与温存。定光塔际凭栏客，卅载重提旧梦痕。
送张文襄公归榇,清末民国初,陈宝琛,风吹尘沙如黑烟，城郭惨澹飞纸钱。弥天心事一棺了，丹族此去无日还。为臣独难古所慨，谢安裴度宁非贤？移山逐日老不给，矧更百虑镵其天。漫漫修夜大星失，觇者于国犹哀怜。寸丹灰尽料未死，傥吁宗祖通灵乾。太行蜿蜒送公处，卅载岂意重随肩？对谈往往但微叹，此景追味滋涕涟。九原何者算无负？踯躅四顾伤残年。
谒假过家人小雄山留题听水第二斋,清末民国初,陈宝琛,山人捉入官，山水跃过屋。崩岩破云下，压倒数行竹。溪沙或改道，岸蹊欻成谷。独有千仞崖，长悬三叠瀑。坐我石床安，饮我茶灶熟。感彼怀久要，愧兹恋微禄。得归复舍去，既至不遑宿。请留息壤盟，勿为山灵辱。
除夕至金陵伯严有诗见及因答其意,清末民国初,陈宝琛,一年两会近成例，今我来思乃骑岁。除夕倾谈漏且阑，元旦君先以诗至。闭门歌哭取自养，瓠落无容岂忘世？浣花味谏并一炉，日冶万愁铸为字。迩来此道失浮竞，根本性情害政事。训词深厚古有闻，未屑雷同况羹沸。日辉风畅鸟雀喜，想望中兴验春气。蓍龟自取庶民从，鼗铎何关处士议？老鸡不晨百无用，啄粟太仓类游戏。秋风事事可硬差，谭萟还当就吾契。
次韵答樊山布政元日瞻园吟集见赠,清末民国初,陈宝琛,江山龙虎接茵席，主客林塘乐晨夕。风帆吹落旧年春，汤社趣开新历日。我如沤鸟近寖驯，使君故亦傥荡人。蓬莱一谪卅载逝，坐见沧海三扬尘。陕以东西江左右，澒洞年时阻携手。筑楼我卧闽山云，入幕君醺燕市酒。凄凉世事顿陵谷，蹭蹬才名例箕斗。相逢一笑俱华颠，若者鸡口若牛后？出山小草不识时，往来柳雪飙轮驰。山邱华屋空思旧，风景新亭且说诗。到头失得谁为福？亘古输赢无此局。风流人尚怀谢安，工速君兼擅枚叔。发春献岁试叉手，嚼征含宫出拄腹。功名浮白总等闲，著述杀青元自足。名园广宴为我开，感话旧雨晞金台。酒垆吟魂招不来，沃酹谁与生前杯？题襟人海行复别，揽辔神州正费才。赓酬四坐雄苏梅，坛坫翁真矍铄哉！
送江杏村归养,清末民国初,陈宝琛,少戆还君著作庭，天将雨露寓雷霆。遂初此去臣何慊，乱政从来国有刑。书壁会当思鲁直，裂麻竟不相延龄。陔馀未乏酬恩地，勤与乡邻讲孝经。
顾鹤逸画山水卷子为曹君直舍人题,清末民国初,陈宝琛,卧游长在水云间，流水无声云亦闲。自是软红缘未尽，南中随地有溪山。
四月二十夜试院赋呈李荫墀唐春卿二尚书,清末民国初,陈宝琛,一笑重来选佛场，冬烘换得满头霜。横流无地容刍狗，古道何人惜饩羊？旧侣贞元犹作健，遗音正始末全亡。他年追忆还疑梦，官烛花残月半廊。
文文忠师画山水小帆同年属题,清末民国初,陈宝琛,圣母贤王造两朝，个臣风烈屹云霄。江河世局非难挽，箕尾忠魂不可招。大事能无韩魏国，中枢谁复李文饶？白头弟子披遗墨，相对苍茫泪似潮。
十刹海酒楼望水南张文襄宅后旧种白莲,清末民国初,陈宝琛,凭栏又过观莲节，隔著红莲见白莲。欲起种莲人一问，明年花可似今年？
再叠前韵答瑞臣,清末民国初,陈宝琛,竿木何堪溷戏场？丰钟感气故知霜。狂歌亦自怜衰凤，瞑坐从人笑哑羊。得就论文观正变，敢云学易悟存亡？与君世旧交偏晚，望作夔龙赞舜廊。
七月十九日同嘿园游翠微卢师诸寺,清末民国初,陈宝琛,山灵不愠我来迟，急雨回风与洗悲。破刹伤心公主塔，坏墙掩泪偶斋诗。后生谁识承平事，皓首曾无会合期。三十年前听琴处，秘魔厓下坐移时。
龙泉庵坐月示嘿园,清末民国初,陈宝琛,洗秋雨止宿松寮，月午云开梦亦消。破晓听泉还蹴起，清光一失是明宵。
大悲寺秋海棠,清末民国初,陈宝琛,当年亦自惜秋光，今日来看信断肠。涧谷一生稀见日，作花偏又值将霜。
二十夜雨过对月,清末民国初,陈宝琛,梦醒犹疑雨满山，龙公又放月光还。半规松际吾逾爱，及取东方未白间。
重过卧佛碧云二寺,清末民国初,陈宝琛,香山兰若似年时，零落行宫总益悲。间说六飞曾一幸，君王终惜露台赀。
昀谷写赠西山游草赋此为报,清末民国初,陈宝琛,瞿唐水落岁云秋，却为西山十日留。月下听松滋有会，雨馀观瀑是何修？身闲犹羡为僧乐，境胜元须得伴游。一卷烟霞亲授与，胜从别后托书邮。
七月廿四日复同瑞臣校阅优生试卷四叠场字韵见示仍用前韵酬之,清末民国初,陈宝琛,摸索宁迷古战场？相从三度饮元霜。群空敢谓收真骥？官滥犹当胜烂羊。琴散广陵疑遂绝，笙诗华黍未应亡。秋风百草无穷思，赢得微吟共倚廊。
重游戒坛潭柘二寺得诗六首示嘿园宰平因寄堇腴 其一,清末民国初,陈宝琛,西山吾故人，久别渴一访。潭柘稍阻深，戒坛致清旷。前游悔草草，梦想半已忘。有分及馀年，登巅骋秋望。见从得二子，济胜聊自壮。犹疑在故山，松月坐相向。此心本无住，所见孰真妄？闻梵各洒然，无为忆曩向。
重游戒坛潭柘二寺得诗六首示嘿园宰平因寄堇腴 其二,清末民国初,陈宝琛,入门眩丹碧，千佛阁一新。戒坛胜在松，贵是辽金陈。一松插霄立，苍黝不见鳞。一松称卧龙，抉石根如轮。孙枝亦屈铁，偃蹇不可驯。其一虽空心，要与栝柏邻。独怜活动松，怛化逾廿春。生邀宸翰赏，死作僧厨薪。琳宫有兴废，古木烦见珍。
重游戒坛潭柘二寺得诗六首示嘿园宰平因寄堇腴 其三,清末民国初,陈宝琛,骚情满僧壁，贤王诗集唐。天教十年闲，踏遍山山苍。再出事已非，朝露况不常。想当抽思初，时上高阁望。一气焉可辨？浑河长自黄。朅来荫庭树，爱此召伯棠。俗缁侈檀施，伟哉选佛场！
重游戒坛潭柘二寺得诗六首示嘿园宰平因寄堇腴 其四,清末民国初,陈宝琛,晓寻观音洞，乃登极乐峰。洞深未穷底，峰峻淩空濛。峰后亦一洞，谓与浑河通。当年避兵人，千百来求容。众人一不见，从此丸泥封。我读壁上题，尽然声泪同。上述乱离状，下勘富贵空。谁将此时心，散作千声钟？回向忏我佛，冷冷西来风。
重游戒坛潭柘二寺得诗六首示嘿园宰平因寄堇腴 其五,清末民国初,陈宝琛,昔为岫云游，到寺已昏黑。那知山门外，双松翠交织。宸题引入胜，云日与绚色。升阶见娑罗，银杏尤夙识。踪寻出寺左，石径顿坦直。有亭夹清湍，丹垩亦新饰。去都且百里，布施定谁力？龙子与拜砖，奔走客万亿。幸先香会至，食宿免见逼。入梦习泉喧，窥床惜月昃。能留过中秋，朝夕共探陟。
重游戒坛潭柘二寺得诗六首示嘿园宰平因寄堇腴 其六,清末民国初,陈宝琛,山好半在树，树多能作岚。峰回磴随转，深翠藏龙潭。潭小却不涸，酌之冽且甘。孤亭近阳曦，就树藉草谈。涧石谁留题？逼视得两三。苏州与祭酒，前游曾并骖。大梦先我醒，笑我还朝簪。我心似潭水，世味孰足贪？卒业幸放归，听泉终一庵。二子实闻此，山灵为之监。诗成急寄似，黄髯洞庭南。
十月二日狮子窝观红叶,清末民国初,陈宝琛,霜叶如花易失时，凋疏犹胜但空枝。归鞍拣作斋头供，后夜风狂自下帷。
雪中过石遗招同尧生昀谷登陶然亭,清末民国初,陈宝琛,卅年不见江亭雪，老顾犯寒迹前辙。城南冷人得两三，联句僧窗慰孤孑。西山入云怪相避，乾苇戴花愁压折。微阳欲吐阴旋凝，薄饮频消气不热。岿然劫后竟我待，惭愧鬓华照飘瞥。此人此景能几逢？影事陈陈更休说。忧时阅道吟立就，乞外诚斋行复别。却因难弟忆兀方，白战故山久弦绝。
陶斋招为柬坡生日节庵新至信宿即归陶斋有诗索和,清末民国初,陈宝琛,谪仙非谪乃其游，坡公故是仙者流。谷神出世八百秋，禁网所脱声画留。陶斋好古苏斋侔，梁髯新来趣命俦。图书色香逾荐羞，陈以飨客餍客求。嗟公于世生何雠？死作奎宿谗始休。已灰之木不系舟，孰者龟鹤孰蜉蝣？往来人海髯如鸥，此会欻若风中沤。主人诗好难为酬，雪大能上西山不？
祁文恪诗卷为何润夫题 其一,清末民国初,陈宝琛,年家耆旧系人肠，最有高阳与寿阳。头白还朝乔木尽，兰丛门馆更沧桑。
祁文恪诗卷为何润夫题 其二,清末民国初,陈宝琛,四朝闻见说来真，恋阙忧时重乞身。老尚温经闲斗韵，风流已是道咸人。
祁文恪诗卷为何润夫题 其三,清末民国初,陈宝琛,元辰雪际卷频披，廿载低徊最后诗。沈陆自关夷甫辈，味公绝口不言时。
祁文恪诗卷为何润夫题 其四,清末民国初,陈宝琛,何郎相见亦衰翁，百首携持劫燹中。长忆别时遗欬在，顾祠如扫就松风。
瑞臣属题罗两峰上兀夜饮图摹本 其一,清末民国初,陈宝琛,厂市归来醉管弦，六街是处是新年。不须远溯乾嘉盛，说著同光已惘然！
瑞臣属题罗两峰上兀夜饮图摹本 其二,清末民国初,陈宝琛,紫姑赛熟却趋朝，晚托交期破寂寥。但愿年年灯月里，论诗说画度元宵。
二月二日温毅夫御史招同访松旧慈仁寺,清末民国初,陈宝琛,街西三寺无一存，慈仁独以松留痕。双松成三久代嬗，望古销尽渔洋魂。山光满镜昔登阁，戒公息叟遗孤墩。顾阎龛火接凉翠，中有梵籁无尘喧。讵知转眼便泡影，窑像指画同泥洹。三松倔强天所赦，物外不动宁非尊？人间何世独也正，后秀足可追金元。欲知未来视过去，诗成图就吾何言！
花朝集花之寺,清末民国初,陈宝琛,花朝无一花，却造花之寺。佛扃僧亦去，荒寂可吾意。喜无城郭遮，西山青到地。天然有水竹，野步随所至。此来或是梦，往迹忍追记？暝近雪且成，阴寒趣归辔。
苏盦招集江亭时瘦唐将假归,清末民国初,陈宝琛,胜地如胜朋，习处不知宝。一从别后忆，反覆无不好。城隅一撮土，见我少还老。君亦江海徒，及来共春讨。西山为留雪，对客起画稿。泠泠荻芽风，吹冻尽变潦。座有思归人，庐瀑已挂抱。何妨少濡滞，聊缓百忧捣。他年或见怀，此会忍草草？还寻旧酒垆，曛黑须醉倒。
苇湾禊集,清末民国初,陈宝琛,苇湾昔再至，先雨后过晴。重寻亦雨中，含泪花盈盈。今来荷未出，雪尽葭始萌。朋欢既一新，物态还迭更。独喜八十翁，犹能守轩楹。旧游数朝士，约略记姓名。却怪非花时，命俦顾出城。山春不可即，况更新堤横。低徊壁上题，迤逦水次行。喧寂各取适，宁复知衰荣？将诗当禊序，俯仰谁无情？
法源寺丁香盛开酬赵尧生,清末民国初,陈宝琛,无花常独来，况此丁香海。暄风扇馨烈，紫白各璀璀。海棠开已阑，牡丹未破蕾。静女淡益姝，了无一尘浼。追欢幸犹及，栝柏亦好在。行宫剩枯槐，谁当禁樵采？
曾刚甫招饮崇效寺花前,清末民国初,陈宝琛,春光能醉人，花气酽于酒。君诗夙餍我，香味比花厚。枣花取名寺，近乃富鹿韭。紫白冠以黄，墨者开最后。红杏青松图，闻将还僧手。但要选花易，韵事已仅有。庭楸亦自花，镇与佛相守。丁香西来阁，枯株顾老寿。举觞酹朱王，诗魂常来否？
送胡瘦唐归江西,清末民国初,陈宝琛,涉春行不留，胡子未为恝？矧兹岵屺望，久矣昏晨缺。亭林伤陆沈，益惧人纪绝。嗟君一束管，沥尽方寸血。东风日夜吹，新绿柳成列。庐阜吾能忘，西山子忍诀？载书寿二老，世事不可说。或者念我曹，谢祠花底别。
题苏盦海藏楼图卷,清末民国初,陈宝琛,庄生状陆沈，离世类枯槁。行藏绝意必，圣者故中道。曩子宿吾楼，山云白浩浩。廿年海三变，长望出日杲。深根宁小行？楼成子亦老。顾怀将压惧，蓄念斡洪造。东来更袖手，归去趁芳草。曰艾未遽衰，一室安事扫？交兴与交丧，争此千金保。颓暮吾合休，吾楼且自宝。
畏庐招泛通河,清末民国初,陈宝琛,钓徒落尘网，见水如放归。闽江划双流，君我各一涯。烟波老忍割，来与风埃期？通河源玉泉，放闸清沦漪。秋泛昔有图，况及初夏时。葭菼雨新沐，船过凫群飞。依稀家江景，所欠青山围。乞君为我图，逝将寻旧矶。鸥鹭正责诺，素衣幸未缁。
灵光寺忆竹坡示畏庐石遗,清末民国初,陈宝琛,岩扃犹剩题名墨，池水应怜皱面人。约略老坡眠石处，却从榛莽告晁秦。
同颖生龙泉庵坐月,清末民国初,陈宝琛,西湖西山迭宾主，五载还同月中语。萧森松际无留云，多感龙天为收雨。昔君城居阅兵火，谁识山刹并焦土？佛摧塔坏过者悲，况我三宿迷处所。兹庵幸完足坐卧，不独松寿柏亦古。去秋与客一再至，准拟长夏借逃暑。君持茗芽龙井来，共就龙口掬泉煮。夜深细响合松籁，净洗根尘见肺腑。石梁看瀑君未餍，我老枕流宜石鼓。世间何地无月明，到处松泉视人取。
题伯愚将军志锐同听秋声馆圆并送之官伊犁 其一,清末民国初,陈宝琛,重入修门并秃翁，旧巢如扫付西风。从来秋士多萧瑟，不为霜林与候虫。
题伯愚将军志锐同听秋声馆圆并送之官伊犁 其二,清末民国初,陈宝琛,山北山南属老臣，冰霜百鍊不赀身。胡床夜夜闻笳角，万里长安月自春。
出抚山西忆张文襄行时三十年矣,清末民国初,陈宝琛,忍将大隐换粗官？笼鸟辕驹引去难。一昔溪山除梦到，从今案牍当书看。修途汲汲争馀晷，独树萧萧向冱寒。寻辙太行愧前辈，卅年让我得潜盘。
同石遗郁庭藜观宰平游沟沟岩中途阻雨宿白鸰墩归来庵陶斋所营也,清末民国初,陈宝琛,故山痼胸无可药，除借他山与磨错。西山游熟羡北山，难得休闲试行脚。沟沟取义水注谷，一谷中含百崖崿。陵山西望已魂与，缚屩租驴趣晨作。四更雨师忽破梦，胜负山灵视此博。韩苏欺人祷辄应，天故无心孰厚薄？能留三日会有晴，无那吾侪苦尘缚。云峰隔崦晚奔凑，饱饭山庵恣谈谑。庵中主人今汉南，此际相望定谁乐？
瀛台侍直七月至九月得十六首 其一,清末民国初,陈宝琛,夙闻尧颖类高辛，选傅何期及旧臣？忍泪残宵还炳烛，子孙要作太平民。
瀛台侍直七月至九月得十六首 其二,清末民国初,陈宝琛,孔墨双流本渭泾，五章教孝始宫庭。不惭迂阔平生学，二祖开基是此经。
瀛台侍直七月至九月得十六首 其三,清末民国初,陈宝琛,书屋纯皇旧补桐，龙潜已裕十全功。神州渴望中兴主，早晚垂灵牖圣聪。
瀛台侍直七月至九月得十六首 其四,清末民国初,陈宝琛,楼台树石水中央，联句何年踵柏梁？宿卫庐虚桥板在，忍从老监说先皇？
瀛台侍直七月至九月得十六首 其五,清末民国初,陈宝琛,放船未怅失花时，犹及荷云覆绿漪。三十年前桥上过，虹腰圣藻几时窥？
瀛台侍直七月至九月得十六首 其六,清末民国初,陈宝琛,古柳空心都入画，老槐蠢叶镇垂丝。无情似汝偏多幸，及见瀛台赐宴时。
瀛台侍直七月至九月得十六首 其七,清末民国初,陈宝琛,艮岳何年辇入金？排衙叠翠到而今。九成元是隋仁寿，不比甘泉与上林。
瀛台侍直七月至九月得十六首 其八,清末民国初,陈宝琛,辇路三朝渐就荒，那知海淀转生桑。经年春耦斋中膳，短梦无人记毅皇。
瀛台侍直七月至九月得十六首 其九,清末民国初,陈宝琛,亭榭回波树蔽天，梵宫长属玉堂仙。谁怜八十先朝傅，圆殿东头旧胄筵。
瀛台侍直七月至九月得十六首 其十,清末民国初,陈宝琛,突兀何来海晏楼？思量社饭阅三秋。几回阁笔终留谶，更望桥山涕不收。
瀛台侍直七月至九月得十六首 其十一,清末民国初,陈宝琛,绮纨果饵拜恩频，赐馔东朝比辅臣。蓑笠半生餍虾菜，何时容乞自由身？
瀛台侍直七月至九月得十六首 其十二,清末民国初,陈宝琛,此腹朝朝饱御厨，极知君等笑愚儒。平章军国同俄顷，退食金鳌一事无。
瀛台侍直七月至九月得十六首 其十三,清末民国初,陈宝琛,鹤声不到南台树，六岁君王试擘窠。但愿平安能永保，老臣受赐已多多。
瀛台侍直七月至九月得十六首 其十四,清末民国初,陈宝琛,霜华渐欲作冰坚，放闸泠泠泻玉泉。腐藻败荷收拾尽，空明还我水中天。
瀛台侍直七月至九月得十六首 其十五,清末民国初,陈宝琛,危绿当窗半变黄，树犹如此悟天藏。涉春霜柏祇仍旧，看汝成阴又一场。
瀛台侍直七月至九月得十六首 其十六,清末民国初,陈宝琛,同舟日日赋卬须，禁掖明朝各自趋。斗室随安转成恋，再来准补岁寒图。
劳韧叟卜居涞水赋诗留别次韵奉和,清末民国初,陈宝琛,梦梦此醉视穹苍，去雁冲寒别旧行。忍见衣冠同一劫，得安耕钓即吾乡。相知兰臭宁伤晚，未死葵心总向阳。终就岩泉分勺饮，不须清浊问沧浪。
述怀示子侄 其一,清末民国初,陈宝琛,嵇生魑魅耻争光，通介徐公不改常。窗下羲皇能一卧，海滨邹鲁故吾乡。梦争王室心宁死？归袝先茔骨亦香。未必明夷容演范，淹留人海漫佯狂。
述怀示子侄 其二,清末民国初,陈宝琛,馀生乐命复奚疑？恋阙难酬最后知。岂有鸡群堪鹤立，何曾狐腋胜羊皮？残棋收局犹争劫，深井观瓶总近危。霜月满庭对苍桧，相怜不及未寒时。
郑友其大舅挽诗,清末民国初,陈宝琛,寒日无光雪不成，南鸿忽至涕纵横。鸡凭禅力平孤愤，犹及尧年了一生。书种吾乡忧遂绝，泪河他日向谁倾？鳌峰合眼何曾烬，长觉微言总带醒。
赏穿带嗉貂袿感赋,清末民国初,陈宝琛,晚被殊恩但益悲，章身何慕见尊师？豹斑窥管难言学，鹈翼濡梁每讽诗。抚事侍中惭劲悍，怀忧退食敢委蛇？臣家世实玄狐赉，成庙当年正盛时。
十二月二十八日同瑞臣楼樵访小帆韧叟于涞水再叠苍字韵,清末民国初,陈宝琛,山向畿西自郁苍，看人襟泪一行行。相从旷野伤吾道，差喜幽居近帝乡。雾凇障天消夜雪，风沙捲地失春阳。杜鹃臣甫容勤拜，东眺犹应胜乐浪。
次韵楼樵正月十三日因兵乱止行礼感赋,清末民国初,陈宝琛,老病犹思拜杜鹃，矧陪经席筮蒙泉。鹓行不整虚趋阙，龙德曾飞异见田。空市夜来烦圣虑，深居天合佑遐年。生逢尧舜人方幸，二典宁劳野史编？
答小帆用苍字韵见寄,清末民国初,陈宝琛,与君衰飒鬓都苍，望古平生愧景行。祇道王城堪大隐，那知春色是他乡。世风无地容章甫，史例微闻病紫阳。风鹤不惊尘不到，且从田父醉淋浪。
题何润夫养园圃用卷中祁文端旧韵,清末民国初,陈宝琛,园林安可常？适然成主宾。坐君绿阴中，疑与涧壑邻。秋花断人肠，忍死经冬春。僧房歘觏止，乃为隔世人。谂君亦避兵，徙宅城南新。顾念亭子上，槐龙谁与驯？轩棂与墙藩，位置尽手亲。故知皆幻缘，有图存一尘。邂逅吾且恋，矧君永昏晨。观颐重所养，大患正有身。祁诗审晚年，味之如饮醇。咸同贞元际，缅想馀悲辛。叙图将归君，展读还频频。
次韵和匏庵实录馆同人摄影偶志之作,清末民国初,陈宝琛,孤臣无分再瞻天，晚直瀛台辄泫然。复土何年稽一哭？紬书终老息诸缘。看看兴庆班馀几，历历开元事满前。他日梦华各成录，能忘此会玉堂仙？
三月廿四日再访小帆韧叟涞水村居 其一,清末民国初,陈宝琛,昨来腊尽顷春残，棋局长安总未安。场圃规成亭亦结，远山如画就君看。
三月廿四日再访小帆韧叟涞水村居 其二,清末民国初,陈宝琛,两村还往一牛鸣，炊黍羹蔬数短更。此景从来谁梦到？菊花开后尚论兵！
三月廿四日再访小帆韧叟涞水村居 其三,清末民国初,陈宝琛,同是人间待尽身，菰芦心事愧遗民。朝朝掉鞅金鳌路，犹自冠裾托侍臣。
天中节赐纱卷次温毅夫御史韵,清末民国初,陈宝琛,五日唐宫例赐衣，人间节物奈全非。夙忘宠辱空诸有，老阅寒炎审所依。耕钓分难初服遂，章缝幸未素心违。听钟犹共趋长乐，但觉晨星取次稀。
得幼云青岛书却寄,清末民国初,陈宝琛,足恨饶悲更送君，瞻乌谁屋况斯文。三纲漠后看真绝，六籍秦馀恐卒焚。累疏不回垂尽日，一楼且卧未归云。坠驴开口何年事？差幸经帷远世纷。
次韵畏庐石遗唱酬之作,清末民国初,陈宝琛,画师退笔已成邱，诗老清霜亦上头。乱后田庐完自好，客中岁月去何遒！发挥灵秀从人买，商略丛残为我留。自笑情缘犹未断，溪山到处有吾楼。
黄忠端东坡后游赤壁图为黎露苑编修湛枝题,清末民国初,陈宝琛,忠端吾乡贤，书画并奇恣。夙藏砚山图，独立足正气。梁髯炫我松，磊珂千里致。别来岁云寒，再见定何地？君今得此本，用笔特工致。何爱写后游，赋语殆有契。江山不复识，石砚眼出泪。阅年近三百，望古更题识。梦中鹤不归，去去人间世。
哭司直,清末民国初,陈宝琛,病深始悟世无医，伤性残生悔已迟。廿载未乾当室泪，一贫难塞倚闾悲。庾尘不污归无忝，陶幕相依死有知。槁木成灰犹汝恸，遥怜痴叔鬓如丝。
鹅房观穫示轩举,清末民国初,陈宝琛,慰情涉林坰，乘霁得观穫。人烟广莫野，十数即墟落。黄云错蒲苇，弥望际丛薄。沮洳自古然，潴防恃力作。物穷例返本，敦俗孰农若？耘耔以俟天，操蹄愿已约。营田有遗迹，稍稍事芟斫。犹似陶江佃，羡君好腰脚。平生习畴垄，老顾无住著。休日亦自难，相从一宿乐。
展重阳同石遗嘿园宿师子窝因过秘魔压,清末民国初,陈宝琛,秋深赴霜林，常恐风先我。谁知前夕雪，断送陆浑火。渥丹变焦墨，入画亦自可。狂飙通夜号，千树晓不堕。成毁时则然，造物测或叵。君看初日丽，倏尔黑云裹。却趁半晌晴，秘魔厓下坐。
华卿协揆侨居天津感念去岁赏秋海棠用同馆天宇韵见寄依和,清末民国初,陈宝琛,断肠花尽又霜天，心似寒灰不复然。金马尚容充小隐，月泉何意结今缘？史宬笔削关传信，社饭思量忍溯前？欲藉门生询足疾，篮舆准抵地行仙。
九月二十九夜大风不寐作,清末民国初,陈宝琛,狂风如雷不肯停，中有无数寒号声。又疑控弦万骑下，欲曙不曙甘长醒。去年今日泛舟处，立冬未届昨已冰。大钧失柄五纪舛，不怪四气相侵陵。何辜道旁冻死骨，谁实阶厉天无刑。神州累棋更幅裂，熙熙贺厦宁异情？馀生皈佛恋桑下，敢望身及黄河清？团城松栝日相见，输汝历历金元明。
得仲勉书寄答其意,清末民国初,陈宝琛,万里生还已岁除，刳肝犹拟献辰居。坐看沉陆吾真愧，痴想回天汝亦疏。相见幸留垂秃发，得归共理旧藏书。举家总食先臣泽，薄薄田园是俸馀。
赠几道,清末民国初,陈宝琛,终贾才气邹枚文，海西始归先识君。苦将痛哭聒里耳，阎阖荡荡谁能闻？至今追话辄自哂，嫠纬依然周已陨。万言及上皇帝书，老尚卖文寄悲闵。江楼剪灯梨与楂，望衡还往一钓艖。廿年骥子亦千里，相对能勿双鬓华？世风贵少例侮老，漫拥炉雪听宫鸦。著书五车竟何有？尧桀是非付杯酒。自循漠腊数躔离，且闰唐年介耆耇。故乡橘熟红满林，霜中犹是平生心。君如作亭颜楚颂，会约沈郑归联吟。
次韵和步溪,清末民国初,陈宝琛,今愁古忧身并担，情丝缠缚成老蚕。跫然闻音慰衰暮，失喜对雪同城南。别来侘傺已逾艾，元发虽秃骄霜毵。我当晨兴子不睡，梦寤震壁方雄谈。昨游郊坛阅书肆，夙嗜未餍谟觞探。贾胡捆载此残剩，文物散佚繄谁惭？西山向人不改色，松栝冬秀龙蛰潭。往时避热每信宿，九九今正寒及三。君能度腊值休假，贾勇前导吾犹堪。夜中顾共阿戎语，文种垂绝常悲含。卅年兄弟子犹子，染素肯使迷朱蓝？人生得丧视所宝，万一用世功勿贪。
叠担韵答畏庐,清末民国初,陈宝琛,百年形役劳般担，丰此啬彼犹原蚕。自非培风有厚力，北徙安可兼图南？与君生长山水窟，霜发乃共尘中毵。弈棋转烛送身世，剩作遗事开天谈。君师与我故庄惠，石厂留墨同扪探。年来丘壑亦遂废，辱为点笔滋吾惭。故山人梦怪惨澹，矧更闻雁哀江潭。君雄于文老益壮，万言但见唾地三。丹青馀事且自课，坐待取醉朝朝堪。昨诗惠我一再至，卜宅顾拟从罗含。无涯世患漫蒿目，去住展转春波蓝。读书博塞等伤性，多文虽富君勿贪。
次韵答畏庐人日见寄,清末民国初,陈宝琛,嗟君伤乱思乡土，老我衔哀直禁林。入世倦禽终爱羽，逢春枯树自空心。溪山无恙犹堪画，甲子长存不废吟。倘及馀年见清晏，相从一醉荔支阴。
大行隆裕皇太后哀辞,清末民国初,陈宝琛,长春寒月黯无辉，顿使冲皇痛靡依。帟殿衣冠犹似旧，陵山軿辂及同归。室谁实毁孤安托？医固无良死早祈。迟暮偏蒙恩礼绝，侧身墙翣重歔欷。
节庵自梁格庄以崇陵祭馀羊果见饷感赋,清末民国初,陈宝琛,辇金治陵三涉春，楼台朱邸争嶙峋。宝城未半玉步改，殡宫涕泪来孤臣。当年贬官坐少戆，晚被召对还批鳞。击奸不中挂冠逝，留得板荡酬恩身。瓦镫雪屋冻彻骨，自况庐墓山中人。朝晡上食从拜下，哀动陵户喧州民。馂馀笾实远见饷，感念畴昔滋悲辛。先皇初政媲元祐，卅载谁造沦胥因？受遗一老卒祈死，可惜此座天无亲。近闻雄文诔沙麓，誉以尧舜卑宣仁。一抔合窆纵稍杀，要胜醵葬思陵贫。春冰既解趣将作，诚感忍吝司农缗？山泉生瘿讵可久，准拟复土及霜晨。世人莫漫嘲顾怪，此义一发今千钧。
文文肃震孟致刘练江职方永澄手札十通为露苑题,清末民国初,陈宝琛,文肃释褐初，明祚已衰晚。讲筵屡纳诲，入阁未席暖。一瞑桑海前，卷怀不复展。所契刘职方，早夭党祸免。平生切劘雅，累札见恳款。断断辨清介，意故鄙熟软。任事先知人，朝局适与反。可知志节士，穷达言必践。束帙还黎侯，追味犹潸泫。
梁卓如招集万生园修禊未赴有诗征和分韵得此字,清末民国初,陈宝琛,鬓丝不照城西水，病里伤春又上巳。园林无恙风景殊，觞咏大难主宾美。绝域生还君末老，春明馀梦人能纪。却追永和事祓禊，似替义熙存甲子。旧游牢落过酒垆，白日沧凉见宫雉。就令沈饮讵荒宴，正藉哀丝作变征。招呼彦会阻寸步，反复雄篇叹观止。右军故是温谢流，临河奄有嵇阮旨。贻书谁解奉龟鉴？弄笔世顾珍茧纸。哉生明月阅人多，相感旷代得子始。尽收碎金都一集，更喜灵钟应千里。侥倖风雅未卒沦，后六十年傥三此。
题韧叟滏麓归耕图 其一,清末民国初,陈宝琛,休日频来话梦馀，不成野穫且郊居。耕夫识字劳殊甚，兼授村童四子书。
题韧叟滏麓归耕图 其二,清末民国初,陈宝琛,甘澍旬来遍近畿，谁知中禁屡诚祈。潜龙民物何曾释，说与遗黎恐涕欷。
题韧叟滏麓归耕图 其三,清末民国初,陈宝琛,旧坊自坏横流成，夸父虞渊抵死争。今日回思真失笑，龂龂头白两迂生。
观王文成书游庐山开先寺闻瑞卿都谏亦往白鹿因简诗题后,清末民国初,陈宝琛,纪功石侧低徊久，谁见听钟独往时。翰墨于公本馀事，风波当日正孤危。啸声隔岭如相应，心学逢源了不疑。曾是两贤枝策地，残生鹿洞可重窥？
黄忠端画报国寺前后庭四松应天郊坛左右各一漳浦杨抟九孝廉携以入都属题,清末民国初,陈宝琛,先生常为松写真，龙性不在髯与鳞。此卷疏疏类稿本，要师造化非画人。后生私淑苦力薄，过眼摹儗瞠绝尘。慈仁习闻但双树，谁识偃盖前交陈？应天郊坛更奇绝，忍与凡木同蒸薪？六松托画并千古，磥砢蜕尽存其神。垂三百载世始见，不然沦寂瘴海滨。时流弗贵子勿炫，识宝豪夺防东邻。
石遗寄示雨中小雄山观瀑游记并诗率和二绝 其一,清末民国初,陈宝琛,县流难得雨中看，尽夺溪门作怒湍。此景在山常梦见，却输归客独凭阑。
石遗寄示雨中小雄山观瀑游记并诗率和二绝 其二,清末民国初,陈宝琛,诗来风雨绕心魂，知是泉喧是竹喧？不及山人王友石，一邱送老便成村。
寄和石遗登海天阁诗,清末民国初,陈宝琛,爱山每结庐，两奥此一旷。檐摩绝顶云，栏俯隔江嶂。来薰带野绿，上月挟溟涨。松涛下方作，岩壁左右障。凉燠俱有宜，昏旦各殊状。永怀独寤宿，失笑总幻妄。君诗猥见及，吾阁幸无恙。遥知倚杵忧，尽人凭阑望。石泉细自滴，瓯茗冽可饷。不似涧瀑喧，试枕百尺上。
十一月十八日同爱苍看雪江亭作,清末民国初,陈宝琛,君昔觞我江亭春，苇海涨绿风日新。一寒千里今集此，避面西山如畏人。是何世界费装饰？水帝屑玉龙辇银。麦田尺泽慰情耳，苦矣无褐周馀民。故知重阴例凛厉，幸毕虞袝宵达晨。苍梧之哀天所吊，波及同轨攀号臣。皑皑万顷洗泪睫，风起不挂城坊尘。墟头一醉行复别，冥鸿泥迹何新陈？
次韵徐梧生,清末民国初,陈宝琛,眼看宫树雪纷披，犹抱冬心拱赤墀。避世已成终老计，识君偏失盛年时。君民尧舜谁曾见？治乱开天颇有知。赐沐亦思共幽讨，西山何日转春姿？
月华贝勒招赏庭梅 其一,清末民国初,陈宝琛,阅遍冰霜占断春，凤城从未有双身。不须勤举飞英白，满院幽香已醉人。
月华贝勒招赏庭梅 其二,清末民国初,陈宝琛,亲手浇培二十年，对花犹及未华颠。天心地气须猜度，人事终持造化权。
月华贝勒招赏庭梅 其三,清末民国初,陈宝琛,廿年零落几朱门？历劫臞仙合断魂。自是深根移不得，国花堂下了无痕。
月华贝勒招赏庭梅 其四,清末民国初,陈宝琛,耐寒总抱向阳心，步障围春不在深。忏尽绮情就灰槁，却陪索笑一沉吟。
登岱同伊仲平徐梧生榕生兄弟 其一,清末民国初,陈宝琛,十龄赋望岳，绝顶老始淩。艰难得休暇，矧挈同心朋。山云不成雨，为我祛炎蒸。循麓晞天门，疑无阶可升。千盘万级上，更有最上层。所历柏松尽，岩岩但石棱。登封迹犹是，人世自谷陵。若为叩真宰？八表来填膺。
登岱同伊仲平徐梧生榕生兄弟 其二,清末民国初,陈宝琛,劳山经宿处，我来后兼旬。候日喜过霁，题壁犹轩新。却读檗斋诗，等为听雨人。雨止俯云海，连山白向晨。渐如积雪消，群露矾头皴。欻作泉百道，岩谷纷垂绅。此景世几见，万事有屈伸。
登岱同伊仲平徐梧生榕生兄弟 其四,清末民国初,陈宝琛,下山如覆棋，要著辄谛玩。双崖孕云松，松态百千换。对松有危构，山绿尽占断。愔愔御帐坪，悬水受众灌。崩岩当水冲，抟跃益猛悍。石亭劣容坐，难得雨后看。五松尚存三，袭封可一粲。
登岱同伊仲平徐梧生榕生兄弟 其五,清末民国初,陈宝琛,南下随涧流，路回涧忽避。稍东蹴乱石，活活浅可揭。陟冈见广坪，明灭石经字。龙泉出其巅，下与涧水会。洗成一片雪，渟滀有馀地。临流听未餍，闲道蹑我至。小庵便食宿，折补昨失睡。梦魂在何峰？是处响湍濑。
登岱同伊仲平徐梧生榕生兄弟 其六,清末民国初,陈宝琛,登高恃笋将，磴阔得平进。龙潭近西麓，踰岭顾险峻。玉龙破山飞，声挟雷雨迅。潜渊黝无底，下注亦万仞。人言似栖贤，北来见已仅。五年尘土积，藉此洗烦吝。吾斋三叠泉，天末何由讯？
不见明湖近六十年过济南同张振卿前辈雨泛饮于湖榭,清末民国初,陈宝琛,岱云随车度清济，一雨濯遍明湖荷。夥颐湖舫始何岁？楼观突兀周四阿。小沧浪馆最眼熟，丱角逃学频频过。湖心古亭旧驻跸，诗刻长与光林萝。先臣壁记亦好在，五十五载来摩挲。中间世事凡几变，岂但容鬓悲观河。张翁执手讯宫掖，三岁梦断风中珂。蒲鱼芳鲜足一醉，不饮如此风光何！酒阑月坠忍便去，坐对照槛鳞鳞波。
九月七日游玉泉山登妙高塔,清末民国初,陈宝琛,偷闲豫了登高债，思旧来寻酌水盟。垂暮犹淩孤塔迥，无尘能洗此泉清。离宫树石馀王气，绝岛风涛有战声。地下故人应见念，忧危当日自承平。
姚叔节解元属题张亨甫先生题寄按察公石田画卷,清末民国初,陈宝琛,过庭耳熟姚张交，诗稿受寄更三朝。象贤抱持兵火际，卒就微禄为写雕。枣梨捆载千里致，归告家祭辞折腰。我寻棠茇后一纪，洄溯风义江天遥。晚丁澒洞再觏子，尚手此卷珍松寥。当时题赠事偶尔，世患腾遝来如潮。溪山胜画孰竟隐，何地乾净如僧寮？穷通修短等一覕，万劫要恃平生要。百年可作大父行，故家文物犹票姚。
四月十四日同嘿园宰平游上方山至兜率寺,清末民国初,陈宝琛,畿南之山最大房，石廪层沓摩穹苍。银陀峻极古弗贵，伟此岩壑称上方。峰回涧束合林翠，森壁留罅穿天光。折盘开阖路几绝，数武一换山阴阳。岂无飞流与争道，上有栏楯临洸洋。石梯历级三百尽，复磴稍坦云屏张。庵堂七二半颓陀，错落丹碧仍相望。入门古柏俨初祖，建寺或者真情唐。洞游岩坐絜先后，争取馀晷腰脚强。经行荦确亦劳止，差喜所得堪汝偿。
览一斗泉憩华严洞归过十方院白牡丹正盛开,清末民国初,陈宝琛,寺后微径循涧阿，石厂出林如补陀。嵌空钟乳作诸相，岩顶倒挂交松萝。斗泉淙淙逗岩腹，傅会龙尾无乃讹？华严安禅有常处，南下一洞檐嵯峨。对楼山绿泛茗椀，坐久恐放桑榆过。道逢异香出僧院，天女捧玉疑相魔。空山春归剩自赏，奈此半霎销魂何！
晨循摘星陀游云水洞,清末民国初,陈宝琛,摘星陀峻无由登，折旋斜上层复层。双崖前横忽中豁，杖底百里河如绳。绿阴障天导西下，磴尽始见岩栖僧。乍探洞口怯深黝，作气联臂贤吾朋。俯偻匍匐仅得度，手据足抵吾犹能。稍前一罅侧身过，以火照壁龙对腾。穹窿仰视不见顶，列炬十数终凌兢。雪山危坠塔断卧，鬼佛寻丈疑有凭。咄哉扣石备众响，笑语辄作洪声应。燎光瑟缩益险滑，欲进却返心瞢瞢。重幽顿出眩隙景，失讶接引来然灯。归途追忆恍一梦，长觉绕耳钟眩噌。
自上方归柬赞虞,清末民国初,陈宝琛,老尚携朋到上方，后公已是一年强。云梯猿引犹能上，阴洞蛇行幸免创。有兴再来还我共，兹游所欠要天偿。奇岩夹涧无飞瀑，好树弥山未著霜。
六月初一日漱芳斋听戏 其一,清末民国初,陈宝琛,钧天梦不到溪山，宴罢瑶池海亦乾。谁分梨园烟散后，白头及见跳灵官。
六月初一日漱芳斋听戏 其二,清末民国初,陈宝琛,一曲何戡触旧悲，卌年看举寿人卮。相公亦是三朝老，宁见椒风受册时？
六月初一日漱芳斋听戏 其三,清末民国初,陈宝琛,凝碧池边几泪吞，一般社饭味遗言。史家休薄伶官传，犹感缠头说报恩。
六月初一日漱芳斋听戏 其四,清末民国初,陈宝琛,此曲能闻定几回？分明天乐梵王台。升平法部乾隆日，娄县尚书旧费才。
沈臞禅画梅册盛季瑩所藏节庵每叶有赞,清末民国初,陈宝琛,画尘论奇画更奇，不似而似世鲜窥。槎枒肝肺偶一吐，华光叙衽况补之。画家上乘师造化，造化之始将谁师？纵横屈伸无不可，如佛变现穷言思。盛子宝藏取自怡，梁髯赞叹犹费辞。冰心雪魄三百载，欲下转语还然疑。
秋深寄内,清末民国初,陈宝琛,出水荷钱看到花，又成败叶上轻槎。坐惊大陆深秋气，偏贷馀生阅物华。皈佛只赢心地净，忧天能免鬓霜加？相知犹有同心侣，不怨离人不忆家。
吴柳堂御史围炉话别图为仲昭题,清末民国初,陈宝琛,侍御席藁争失刑，一斥归卧兰山陉。当年廷议孰主者？斫伐直木新发硎。宁期再出殉龙驭，秦良卫史公所型。同时四谏接踵起，欲挽清渭澄浊泾。晓晓牖户及未雨，纲纪之正先朝廷。角弓翩反局一变，窜谪流放随春星。忌医廿稔药笼尽，疾亟永命尊豨苓。抱薪止沸国卒斩，骚魂九死谁能瞑？我交侍御恨已晚，衰涕犹为同宗零。谈诗说鬼再寒暑，廋语会踏田盘青。张侯居庐更叹逝，摊卷百感鳏鳏醒。蓟祠既成次故宅，去后还往馀风萤。横街每过辄掩袂，矧对遗墨凭精灵。黄童死孝骨早枯，肯念桑海吾伶仃？藏书掠遍独此脱，呵护无亦关冥冥？长言追记慰明发，永宝手泽扬馀馨。
二月八日节庵寄饷崇陵桥下雪泉 其一,清末民国初,陈宝琛,地宫三岁梦魂边，陵树成阴定几年？此水涓涓终不息，和冰还注峡中天。
二月八日节庵寄饷崇陵桥下雪泉 其二,清末民国初,陈宝琛,雪中急递一军持，永念山庐尺涕时。自爇寒炉煎赐茗，不眠滋味有君知。
谢节庵惠寄玉菌,清末民国初,陈宝琛,陵山雨过菌迸生，故人茹薇配作羹。飞车速将及退食，香夺檀炷光玉瑩。半生槃涧餍此味，老顾拜惠如尝新。我如禅诵子守塔，每饭无著思天亲。烹鱼溉釜付忾叹，斋素自养心源清。手栽松桧正愁槁，破晓膏沐都向荣。髯乎一饱对嫩旭，野芹信美何由陈！
钱文端陈群夜纺授读图,清末民国初,陈宝琛,乌私何意达宸聪，盛世堂廉骨肉同。一德赓歌彰圣善，百年慈孝见流风。累传犹食诗书旧，馀绪曾褒缋画工。辉映机声灯影卷，卷葹福泽孰如公？
颖生重葺环翠楼成寄题,清末民国初,陈宝琛,乌山一角青，我春复我秋。国改乔木在，卜居无此幽。曩哲肯堂构，望云早归休。遗经逮诸孙，露车当横流。缅怀黄农世，高契园绮俦。三山双塔间，虫鸟相唱酬。五十忽已至，正月千岁忧。木榻分坐穿，生圹久自谋。知命圣有学，易理如环周。蹑景负息壤，吾宁忘吾楼？
次韵樊山喜雪诗,清末民国初,陈宝琛,鍊云作花不作水，花故非花蕊非蕊。天宫欲放世光明，十万修罗埽蓬块。都人盼雪最三九，今年冬至值月尾。一阳井底回未回，飞度龙沙倏千里。六街浩浩亘昏昼，闭门僵卧者谁子？笑我犯寒蹴鳌蝀，蜷缩马毛没车轨。极知潜龙德勿用，敢说老骥心未已？比年辇毂苦旱涝，四海兵戈积疮痏。欲苏重困剩岁稔，所忧不在臣朔米。激江何救鲋辙枯，见弹因思鸮炙美。旬来中禁正斋祷，拂曙瞻天颜有喜。占丰消沴眷我民，亲洒丹毫诗一纸。时晴朔风益凛厉，快赏王帖屡呵指。穷檐鹑结更若何？始信经邦重燮理。腐儒床头但周易，夜验斗柄知天咫。故山冬暖归未得，尺半雪鱼长梦里。樊山诗老健且豪，贪看玉戏亦縻此。阳春一曲和已稀，莫再大声惊里耳。
叠前韵和樊山腊八日见赠,清末民国初,陈宝琛,冻云作雪雪作水，明日残英昨初蕊。晴窗煮茗对盆梅，安用浊醪浇垒块？酒垆回首逾卌春，爨下枯桐剩焦尾。我修禅课皈净土，君爱清歌听北里。乾坤自古一剧场，此语闻诸木皮子。纷纷高髻竞新妆，往往覆车蹈前轨。牵丝傀儡那自由，百戏鱼龙何时已？时流爱恶无定在，未必毛羽胜疮痏。方朔偷取谁家桃？麻姑掷尽无算米。昔年今日御王冠，匪人美新新自美。南郊铸斗竟何用？空误儿曹抱颈喜。可怜孟德一世雄，博得王莽传数纸。若以如来法眼观，闰祚五年一弹指。却遗毒痛遍宙合，散钱乱丝谁与理？陆沈人海计未左，真率相从况尺咫。柯亭刘井不可说，赋日李程犹在里。内廷腊八例颁粥，臣家汉腊亦视此。九衢车骑贺岁朝，积雪光中何耳耳？
再叠答匏庵并柬珍午熙民,清末民国初,陈宝琛,半生林卧癖山水，岁晏听泉嚼梅蕊。闲鸥所得祇忘机，老马何心更历块？谁知造物惜沟断，偏遣送春及婪尾。葵藿枯死终向阳，松菊虽存忍归里？羼读集元诗百首，清泪如铅心见子。金鳌退食剩密记，蕉园焚稿悲往轨。杜鹃老病犹再拜，鸡鸣风雨何能已？亦知天运例贞元，可奈孑黎苦疮痏。昨者夜吟庭堆盐，不管晨炊盎无米。同声喁于张与周，叠韵尖叉清且美。西山积素正向霁，何不忍冻再随喜？记得盛秋连辔归，满贮锦囊数番纸。试淩群玉俯银海，天地晶然悟一指。驾言是处可写忧，浊醪中亦有妙理。咏觞命啸人两三，坊巷过从居尺咫。千里江鱼到酒边，四壁唐花如画里。帝京景物故好在，故乡湖山恐无此。与君相见霜满颠，世事从教风过耳。
梁节庵六十寿诗 其一,清末民国初,陈宝琛,伏波有名言，穷老益坚壮。交君垂卌载，晚顾际板荡。平生尽信书，自笑不知量。只赢方寸地，未逐东去浪。君乎云龙从，共此葵日向。危冠众所怪，一蒉不辞障。今年吟耳顺，令节正天贶。吾皇题其堂，赐赉出内藏。岂惟宠稽古，多难识忠谅。回思陵下庐，风雪四番抗。沾沾国士报，自昔鄙豫让。生三义匪他，长留作人样。
梁节庵六十寿诗 其二,清末民国初,陈宝琛,拜赐出禁闼，万荷香袭衣。芳华倾路人，心苦谁与知？百昌遂所性，岂不在及时。愔愔海西庵，坐送白日驰。孰云致身早，一斥看群飞。圣颜幸再瞻，风汉终尔疑。明楼声彻天，惜诵馀郁伊。心知霜霰至，兰艾等一萎。露根不改香，大钧庸有私？故当侪寒松，无为伤枯葵。
梁节庵六十寿诗 其三,清末民国初,陈宝琛,荔湾一尊话，未壮君已髯。服官却复辞，山泽甘终淹。相思千里会，淞波摇明蟾。岂图温室中，长岁如鲽鹣。劝讲日不给，遑暇忧苍黔？归沐就庭楸，借书互校签。元佑邈隔世，唏嘘说垂帘。朝贵骨尽尘，谁德谁怨嫌？时于酒垆侣，襟泪还一沾。河清倘可俟，火井宁竟熸？醉卧北窗下，风来忘凉炎。
题研忱丈所藏石斋逸诗墨迹,清末民国初,陈宝琛,此身已许高皇帝，刀镬谁能搅寸丹？正气文山同所养，奇情鸿宝觉尤难。孝经以外留心画，榕颂相持较岁寒。邻有瑰珍知不早，白头退食恣传观。
赠日本内藤虎,清末民国初,陈宝琛,乾嘉世远风流尽，隔海欣来物茂卿。四部纵观登秘阁，三桑亲见过神京。他山有日资攻错，大地何年话太平？归路重烦讯罗隐，拂龟无限卜居情。
张魏公三省研马通伯得之属题,清末民国初,陈宝琛,投闲假与养亲年，坐看秦头自格天。绝学寮中蟾泪尽，刳肝为纸有谁怜？
六月望后匏庵芝南珍午贻书幼点嘿园约为戒坛潭柘之游予先一日至三宿而归 其一,清末民国初,陈宝琛,八年不到山，间阔抵卌载。眼明对松栝，世换怜我在。辽金岁且千，曾不柯叶改。皎然受命正，未死终磊磊。嗟予有涯生，少留玩桑海。每忧象教替，斤斧谁庇乃？托根远尘土，得地复何悔。明明去来今，无用叩真宰。
六月望后匏庵芝南珍午贻书幼点嘿园约为戒坛潭柘之游予先一日至三宿而归 其二,清末民国初,陈宝琛,北院袤以深，积苔试孤步。九龙拱揖客，风过振韶頀。唐刹辽始坛，偻指祇旦暮。经幢与塔石，可以證此树。浑河日夜淘，滚滚送沙数。爪香搔带沥，衣绿坐含雾。难得半日闲，无人自来去。
六月望后匏庵芝南珍午贻书幼点嘿园约为戒坛潭柘之游予先一日至三宿而归 其三,清末民国初,陈宝琛,吾漳子黄子，常为松写真。伟兹石墀侧，龙德妙屈伸。隆中不遇主，偃仰谁能臣？当年香山游，卢沟失问津。坐遗郁盘林，不为画苑珍。拂素貌神物，愧非千载人。
六月望后匏庵芝南珍午贻书幼点嘿园约为戒坛潭柘之游予先一日至三宿而归 其四,清末民国初,陈宝琛,邂逅松下风，王孙皎如玉。七年不入城，饮涧饫山绿。所居树石净，听涛旧信宿。壁诗媲鸱鸮，悃款难卒读。郊迎恨不早，谁实任沈陆？心知大贤后，龙种讵偶俗。豪吟慎出口，轻薄易翻覆。难兄久居夷，何日复邦族？下弦月已高，相对但谡谡。
六月望后匏庵芝南珍午贻书幼点嘿园约为戒坛潭柘之游予先一日至三宿而归 其五,清末民国初,陈宝琛,幽寻缘避炎，远涉正当暑。僧房午炊具，倚树久延伫。朋来先就松，静籁入笑语。连山绕东际，登阁共一俯。目力随所穷，烟埃忍终古？天云倏变色，飞雹挟冻雨。刹那亦自休，林月迭吞吐。凉辉足忘眠，矧此清净土。
六月望后匏庵芝南珍午贻书幼点嘿园约为戒坛潭柘之游予先一日至三宿而归 其六,清末民国初,陈宝琛,潭柘亦宿游，得伴更一诣。舆轿晓踰岭，百转始到寺。银杏汝何修，及见祖宗世。翠华一再幸，挺干献灵异。至今沿尊称，长有郁葱气。可咍野人语，强指配统系。看竹仰宸题，弄泉诵御制。欲行却复回，爱树重所憩。
诗孙画驯鸥园雪中古栝 其一,清末民国初,陈宝琛,雪肤翠鬣越千春，占断江山阅尽人。谁意息阴人去后，战尘还慁岁寒身。
诗孙画驯鸥园雪中古栝 其二,清末民国初,陈宝琛,诗酒淋漓八十翁，当年亭榭共听风。吮豪意与骚魂接，勘取青青是雪中。
赠陈漳州嘉言,清末民国初,陈宝琛,子舆论和圣展季，特笔表微许其介。坐怀诳鼎义凛然，此胸三公安足芥？君官谏议类阳子，出守乃得州民爱。至今霞漳燹烬馀，犹禁剪伐重所憩。而君瓠落南复北，老尚卖文抵酒债。充然元气足自养，了无机心何论械。螟蛉蜾裸任相慁，豺狼狐狸习不怪。久冥凡楚谁存亡，遑与毅豹较外内？我未识君读程墨，举白遥为吾友快。廿年闽峤始展觌，怆话玉堂叙年辈。爱君诗美政逾美，投辖郡斋饮我再。回思竟是羲皇前，周道顾瞻祇叹忾。君今七十差少我，仍办腰脚陟嵩岱。藏身人海最堪隐，留命桑田傥可待。西山寒退聊一登，世人莫误伯夷隘。
仲勉今腊亦七十矣写楼前松寄之六十年前同让书其下也并题二绝 其一,清末民国初,陈宝琛,赐书楼下支离叟，自昔吟风和夜窗。头白何年归对读，倚阑松顶看澄江。
仲勉今腊亦七十矣写楼前松寄之六十年前同让书其下也并题二绝 其二,清末民国初,陈宝琛,此纸储藏近百年，此松更是百年前。乾隆御笔亲研写，持较观音像孰贤？
云冈山石窟寺,清末民国初,陈宝琛,戴石塞上山尽童，皱云特起森玲珑。谁开奇想凿混沌，十窟鳞比只洹宫。梦游伊阙老未践，到此目豁先河功。佛高百寻小径寸，周阿匝宇穷镌砻。真君坑僧网偶漏，昙曜忍死存大雄。法轮重转发宏愿，石寿什伯泥与铜。乘舆数临祷雨验，谁遗都洛捐云中？魏书郦注了可證，剥泐强半埋蒿蓬。当时伟丽绝一世，植福役遍中原工。要知陵谷有迁变，自古不坏惟真空。仁皇神武岁绝幕，驻跸瞻礼岩穹窿。煌煌宸藻二百载，西羁卫藏北詟蒙。层喽对佛万籁息，武州水挟如浑东。
题陈仁先诗卷,清末民国初,陈宝琛,束发倾心简学斋，三传晚顾见伦魁。性情于古差相近，世界疑天特与开。此后风云还几变，等闲花木有馀哀。个臣遗恨君能说，霜鬓当年苦费才。
赠朱聘三,清末民国初,陈宝琛,圣清制科数榜眼，中叶极盛称孙洪。卷葹灏气驾芳茂，一震岳岳词林雄。临轩最后顾得子，先帝手擢开四聪。宫袍连骑媲珠树，验取贞脆须冬穷。天倾地坼亘八载，隘园何隘闻夷风。陆沈避世不忍去，佳气西望崇陵崇。神功圣德万千牍，涕泪铅墨初迄终。礼罗杂遝谢要路，饥凤不下谁能笼？我同载笔久弥敬，坐对元鬓惭霜蓬。同光追话恍梦寐，况溯文物思乾隆。连珠合璧倘可信，岂有八表长梦梦？科名不负云五色，看子晚节如韩公。
张勇悫树屏遗像,清末民国初,陈宝琛,早岁论交托纪群，久钦难弟殉忠勋。一门气遏方张寇，百战功归特起军。从此淮淝多出将，当时曾李最知君。闻鼙忍听中兴盛？大好家居坐自焚。
藜观僦居蒙泉山馆以泉水寄饷,清末民国初,陈宝琛,髫龄食宿习琤琮，老隔云山梦万重。早洁心源何敢浊，遍尝世味几层浓。书来为喜居新卜，瓶拆遥知手自封。终望及身见清晏，从君啜茗最高峰。
题刘云樵封翁草书陶诗,清末民国初,陈宝琛,庐山维岳孰与高？介立千载浔阳陶。寄奴未篡赋归去，寄兴于菊兼浊醪。食薇饮水抱兹独，义在桑海安所逃？杜陵讵会责子意，正似愚叟期儿曹。先生行藏颇髣髴，式谷顾欲侪伊咎。写经抗希赞五孝，此集取譬灵均骚。满楼海色昔造请，亲接杖屦看挥毫。停云同昏弥八表，何日洗甲名建櫜？报韩一击疏可惜，终佐天授师六韬。刑天精卫志故在，笑谢世士论枯膏。会携笔砚就五老，追话游迹大小劳。
志道留宿樱桃沟卜筑处 其一,清末民国初,陈宝琛,梦回疑雨复疑风，身在飞流乱石中。听水故山吾最习，天涯老顾与君同。
志道留宿樱桃沟卜筑处 其二,清末民国初,陈宝琛,涧壑能为盛夏寒，未霜林叶已微丹。潺潺洗出中秋月，拥褐深宵数起看。
仰山寺,清末民国初,陈宝琛,五峰环拱宝坊开，栖隐金元几劫灰？龙井药炉犹好在，朝山只为妙高来。
妙高峰,清末民国初,陈宝琛,阑干东际是京华，香火何缘属碧霞。四十年前残泪在，中官衔诏祷天花。
十一月十九日同濩斋钓鱼台看雪,清末民国初,陈宝琛,纯皇民事重坊庸，频对西山驻六龙。一代池台忍芜废，百年树木尚葱茏。出林亭敞凉宜夏，随锸泉生冻过冬。人海如君能有几？忍寒来看雪中松。
里中及门百三十二人谠集钓鱼台,清末民国初,陈宝琛,故山一别十三春，犹有从游载酒人。佳日池亭俨图画，昔年童冠尽缨绅。纵观寒木须时栋，暂对清尊远世尘。胜集金元遗迹在，如斯风义定谁伦？
为刘氏妹画松,清末民国初,陈宝琛,楼前一树恣盘桓，长忆听涛共倚阑。不畏冰霜但愁飓，家书勤与报平安。
次韵答周沈观,清末民国初,陈宝琛,耻同农圃较肥硗，休暇林泉乞把茅。槁壤及今犹望泽，危枝何处得安巢？不材老我输文木，共济须君愧苦匏。啸傲名园春物足，看山倘更过西郊。
题傅沅叔藏元椠通鉴初印本 其一,清末民国初,陈宝琛,三世藏书自昔难，使君述德与传观。钜编天禄烦钞补，善本鄱阳出覆刊。
题傅沅叔藏元椠通鉴初印本 其二,清末民国初,陈宝琛,桑海迭番谁此寿？丹黄穷岁似无官。新收宋椠供雠比，百衲何如璧最完。
劳韧叟乡举重逢拜御书丹心黄发之赐寄贺 其一,清末民国初,陈宝琛,丹心黄发契宸衷，褒德犹当式百工。莫作寻常科第看，中兴曾及见咸同。
劳韧叟乡举重逢拜御书丹心黄发之赐寄贺 其二,清末民国初,陈宝琛,诂经精舍旧经生，六十年前亦厌兵。今日陆沈定谁过，可曾选举胜科名？
劳韧叟乡举重逢拜御书丹心黄发之赐寄贺 其三,清末民国初,陈宝琛,与君同举不同科，转眼三年或止戈。回忆金陵平定岁，中元甲子又如何？
董季友属题其母杨太夫人麻姑载酒画帧,清末民国初,陈宝琛,梁溪三杨盛文藻，生晚吾及见女孙。笄年随宦老就养，诗画清丽知渊源。曩交仲子爰及季，隔幔时获聆清言。为图散花会微旨，忏除结习皈祇洹。谁知桑海并亲见，此画无亦元机存。神仙狡狯夺造化，平陆胥溺能勿援？尘扬水浅故眼熟，傥起昏垫开衢尊。人天十载百感集，剩对季子追梦痕。画中有诗况手泽，仙坛记在试一论。
赠铿臣族弟,清末民国初,陈宝琛,造船习海战，肇基闽江濆。文肃抱速略，经武先作人。鹤亭吾族秀，于君为从昆。摧巧侪般倕，勒名闻八垠。志业惜未竟，趾美端在君。投笔事戈楼，横海司机轮。忠信屡涉险，护持如有神。临难见风义，支危积劳勋。卒慰父老望，归坐船官茵。五载百废举，绩茂时则屯。无米强执爨，皤然感劳薪。谁肯大董年，日与佣役亲？世俗竞掊克，久宦君能贫。翕热众所趋，君以介自珍。击楫夙有誓，运甓能辞勤。聊此远尘坋，庶几侪隐沦。螺江与马江，潮汐同一津。亲见缔造始，颇知陵夷因。君如蒐献征，盛衰吾能陈。不应左沈祠，薪火终灰尘。补巢贵先雨，俟实在培根。勿谓一人陶，无救八表昏。勉度阳九厄，慎保千金身。终思见太平，同醉尧衢尊。持以质难弟，嗢噱将何云？
志道乐净山房落成赋赠,清末民国初,陈宝琛,爱山避有名，卜筑拣尘表。一邱孕水石，世眼习不瞭。畸人海西至，五岳遍登眺。眷兹太行陉，专壑心愿了。初来但张幕，听泉坐昏晓。徐规居高明，岩嶂左右缭。屋成召我落，岚翠泛杯醥。俯视林薄中，错置数亭小。下坡径蓦涧，迅疾比过鸟。当水石倍瑩，触石水随绕。湍激度以彴，洼盈闸为沼。枕漱随所便，樵牧戒勿扰。去秋留宿处，帐庐月正皎。弹指感凉炎，栖心羡深渺。披吟道书足，还往俗客少。稍慊乏乔木，尚烦补丛筱。留题抵作记，真隐匪外矫。
七月十九日同珏生游厚斋将军西园园在京西成子山宝瑞臣恩咏春先至夜宿秀峰寺,清末民国初,陈宝琛,逭暑谋人山，涉郊顾畏暍。梦回快得雨，檐滴晓不歇。多君挟雨具，到门趣膏秣。出郭云旋流，微阳出复没。龙潭憩凉翠，品水匪为渴。焉知水塔园，谈笑已飙发。主宾延伫久，宿诺幸不失。周围历馆宇，罗列餍肴核。不觉西日哺，敢嫌前路滑？税驾就双峰，听涛玩忪月。
病起赋谢克礼医师君有声沪上前岁归与欧战近来京师始与余相识岂佛家所谓缘耶,清末民国初,陈宝琛,医学寰中久失传，西来圣手动回天。感君深爱如亲属，起我沈疴亦宿缘。一日几回劳听切，馀生无恙恣餐眠。只惭衰朽留何用，孤负灵方与驻年。
梁文忠崇陵种树遗照,清末民国初,陈宝琛,补天挥日手能闲，冠带扶锄水石间。不见成阴心不死，长留遗蜕傍桥山。
贺雪斋贝子三十赐寿,清末民国初,陈宝琛,祖宗圣能并天纵，游艺神妙开诸王。霓庵玉池挺初叶，琼华晋韵肩相望。王孙趋庭授祖砚，晚出顾欲兼众长。初师唐文逮王恽，近更逸迈追倪黄。写情岩壑取自适，不管人海尘飞扬。尺缣进御惬宸赏，洒翰旌以怡清堂。敕开秘笈俾甲乙，上溯元宋远及唐。人间画史几梦见，此福方驾励董张。艺林圣手类寿耇，君齿始壮谁能量？殿门秋霁拜赐出，彩服归捧循陔觞。继今技道与年进，龙种胸次元殊常。老馋骋嗜蓄绢素，岁岁乞费隃麋香。
题林文直登岱图,清末民国初,陈宝琛,求死不得乃出游，登高望远翻百忧。公之于山盖亦寄，一览焉洗万古愁？闽士耻名重介立，一节老死甘炎州。中原滪洞十载过，新参忽下征鱼头。非时星凤瞥一喜，招来麾去公休休。我晚还朝接寮列，坐惜往日悲横流。陵迁谷变古恒有，柱折维绝当谁尤？逝将从公寥廓际，下视蚊虻蝇蚋相春秋。
四月十五日夜同颖生看月戒坛寺,清末民国初,陈宝琛,笼泉梦痕星一终，山且尘上休问松。戒坛数松足稽子，并坐伫月凭卧龙。去春山楼就君饮，丁香未花别匆匆。北来卧病百念绝，长剩赠什萦吾胸。何图会合有今夕，却话臣里忧兵烽。馀生陶写赖山水，安得佳处常子同！清光分寸致可宝，惜著云翳圆灵蒙。晨游潭柘幸勿雨，后皇一树犹葱茏。
高宗为皇四子时致蔡文勤闾疾诗翰敬题 其一,清末民国初,陈宝琛,家法尊师裕圣功，十朝全盛数乾隆。微臣耄及丁阳九，书屋曾窥旧补桐。
高宗为皇四子时致蔡文勤闾疾诗翰敬题 其二,清末民国初,陈宝琛,怀旧犹褒八载勤，立言得力论韩文。当年仁庙昌朱学，薪火鳘峰一席分。
日本阪口五峰自其国电索予书走笔应之,清末民国初,陈宝琛,半笏松烟伴岁寒，尚劳隔海数衰残。钓台归试题糕笔，聊作平生缟纻看。
题随斋主人所临禊帖二通,清末民国初,陈宝琛,逸少千载人，顾为书名掩。投身山水窟，叙禊集百感。中原长陆沈，宗衮但名啖。书尺炳蓍蔡，旷代见心胆。佳日试鼠须，陶写寄游览。孰知僧楼秘，摹刻作世范。贤王积忠愤，孤岛万缘淡。箧中定武本，望古频洒染。侧理谁实贻，痛逝益中惨。眼看水深浅，一纪去奄奄。觥觥乐道堂，家学故无忝。
题邓守瑕礼塔园图万松老人砖塔在宣武门内称为砖塔胡同,清末民国初,陈宝琛,辽金蒙古迭并吞，天笃圣相苏黎元。从容一录出人世，治心治国宁异源？曩寻玉泉拜王墓，岸谷暝想西刘村。岿然窣堵出廛肆，咫尺凭轼通精魂。仰山竖拂昔试手，布新涤旧降众髡。献诗乘舆寓讽谕，千里赴至师丧奔。佛耶儒耶二是一，谓可将相非溢言。三年北面得子印，评唱稽首西来恩。曹溪滴水洒六合，閟此舍利谁知尊。岷峨诗人志离垢，心恋塔影规成园。悲风一曲月正午，静泊并绝钟鱼喧。湛然集序即显诀，蘸取油盐味菜根。
叶烈妇挽辞林生皋女也绝粒殉婿其姑亦殉节者,清末民国初,陈宝琛,忠孝只凭一念愚，深闺荏弱竟捐躯。少时礼教儿从父，辈起贞魂妇侍姑。双节凛然宜有传，二门清绝并为儒。从容引决原难事，多少须眉愧丈夫！
闇公得黄勤敏为祁文端画秋花纨扇属为写松,清末民国初,陈宝琛,承平凡卉亦精神，耆宿风流此一尘。八十九年虫网遍，衰残及写岁寒身。
甲子元日立春书感,清末民国初,陈宝琛,三元甲子岁朝春，千岁犹难值此辰。不合乾坤长板荡，却留皮骨老风尘。桃虫世难操心苦，刍狗科名拜赐新。早达晚成都梦呓，曾无毫末答君亲。
次韵苏盦夜直,清末民国初,陈宝琛,春盛寒犹重，风多昼易阴。任天无早暮，同物自飞沈。地气鹃前觉，巢痕燕共寻。炉灰浑未冷，相喻向晨心。
劭予戊申乞假归省厚斋将军图咏送别两斋同人咸有赠章公子效彬属题,清末民国初,陈宝琛,先帝龙飞举恩榜，臣门得士张与黄。黄生忠孝恸早世，君夙教冑宫东廊。渊源伊洛师道立，馀事精鉴评倪王。方严平进不偶俗，晚更异说憎蜩螗。挂冠不忍见桑海，朝露旋溘尘随扬。嗟予北来后半载，却展此卷心神伤。当时蹙国抱孤愤，犹恋禁阔频回肠。沧流驰波去不驻，兰芷变尽谁实芳？卷中同直率鬼录，醉死吾及临曹唐。全归末造总厚福，胜对离黍呼天苍。郎君笃旧岁具食，影堂发箧罗缣缃。宣南残梦一痕在，葛帔尽散陶楼藏。明寻西园究画理，龙种老矣终殊常。
次韵濩斋病后入直作,清末民国初,陈宝琛,固知无补忍言归，微愿平生事事违。好梦已随芳草远，旧人渐似曙星稀。出门宿潦深盈尺，举目阴云黯四围。失喜涉旬见颜色，病馀相视慰輖饥。
李子申画芍药杜鹃便面,清末民国初,陈宝琛,曾是花王近侍花，相从踯躅犯风沙。故山红遍无归梦，来往丰台辄驻车。
过张忠武宅同愔仲徯园韵,清末民国初,陈宝琛,羲轮不趁鲁戈回，万事人间总可哀。未死宿心随墓草，何年残劫换池灰。旧庐萧瑟空流叹，大陆疮痍正费才。辽海茫茫华表鹤，尘沙满眼为谁来？
次韵苏盦九日作,清末民国初,陈宝琛,人间何世更商声？忍死终思见太平。丛菊再开非故土，迷阳弥望奈吾行。桑田海水相更迭，蝉翼千钧有重轻。一昨澄漪亭子上，西山犹对晚松明。
残月,清末民国初,陈宝琛,凄清四更月，夜夜枕边看。镜破犹良久，眉低渐向阑。战声侵晓急，海气挟潮寒。候日郑夫子，磨销墨几丸？
可庄直上斋端午赐扇其孙小尹得之求题,清末民国初,陈宝琛,胄筵五日有恩光，江介仁风藉奉扬。忧国万言逾痛哭，酬知一传剩循良。家声忠孝须能继，祖德高曾未可忘。敢信凉飙无再热？箧中留取亦甘棠。
人日栩楼吟集分韵得瑞字并呈匏庵,清末民国初,陈宝琛,风鹤绵冬春，诗声岂非瑞？矧兹朋簪盍，胜似草堂寄。主人庭宇拓，避俗善养志。我来欻已期，陶写亦数至。土风始百年，逮君盖四世。汉上罗宾僚，宣南盛气类。洛钟千里应，赵璧一双赛。俯仰甲子周，承平有馀味。秃翁感遗孑，梨楂并所嗜。不图隔京尘，复此倡闽派。酒温梅正花，万事且拨置。
孙生庆泽以母状求诗,清末民国初,陈宝琛,能仁为教一于慈，爱物要自亲亲基。母贤子孝神所劳，况以大耋勤修持。既多福德心上净，生彼极乐夫何疑？仙耶鬼耶忽双至，栩栩若与魂气期。我闻李铎卒官日，有蝶万数绕殡飞。又闻杨妻谢未殓，紫褐如扇翔房帷。隆冬北地胡有此？得非接引真西归。善心肖翘视平等，戒杀功絜持名齐。孤忠昔可致大鸟，史载鹤吊宁无稽？援儒入释近语怪，表懿兼塞诸孤悲。
叶浦荪课孙娱母图,清末民国初,陈宝琛,清白儿孙有寿母，孙又生子为母娱。课孙娱母自忘老，有婴儿色弥婉愉。母虽不言已身教，胸无所战何肥臞？善心入人积元气，还以自养妙且殊。继今聪强八九十，迭看龙凤生驹雏。清门贻厥食旧德，人纪能废邹鲁儒？生朝诗讽新安朱，一庭皞皞犹黄虞，豪家亦有此乐无？
匏庵约于俟园修禊以腰疾未赴有诗见讯次和,清末民国初,陈宝琛,垂暮居夷不自意，群吟社饮复君同。昔贤胜集常兴感，小极浮生合养空。领略风光诗卷里，消磨腰脚战声中。众生苦厄何由度？多愧文殊省病翁。
次韵病山布政,清末民国初,陈宝琛,正色霜台策治安，上游假节重陶桓。残棋自乱宁堪覆？薄酒相陶且强欢。重海不辞观日数，深春似为养花寒。乾乾龙德无潜见，前席心知有责难。
画松寄吴郁生亲家,清末民国初,陈宝琛,海天阁外闲吟遍，听水斋中寤宿深。吾契尚留髯叟在，与君相喻岁寒心。
次韵愔仲五月十三日公雨酒座感赋,清末民国初,陈宝琛,黄屋尧心本不期，诸酋自亦置如棋。何辜世竟沦重劫，未死谁能刬积悲？几日钧天馀恍惚，当时孤注固然疑。一编传信烦追记，委折微君恐鲜知。
赠朱古微侍郎 其一,清末民国初,陈宝琛,君昔登朝我已归，同征不出愧先几。何期周道伤行迈，却共旄邱赋式微。兵火馀生艰会合，沧桑百感托芳菲。啸翁自校蘋洲谱，失笑诗王羡古稀。
赠朱古微侍郎 其二,清末民国初,陈宝琛,廷辨东朝为动容，无端宫阙起兵烽。开天遗事应能说，龙比当年幸未从。寒日忍闻邻舍笛？晓霜犹梦早朝钟。淞滨一昨奎章降，省及寅清旧秩宗。
九日李氏园次苏盦韵,清末民国初,陈宝琛,商飙又拂鬓蓬来，林薄萧寥起百哀。异地得朋聊可醉，残年能赋本非才。中原羹沸民谁主？旷野弦歌俗且猜。有弟故山方伫立，烽烟南望首频回。
芝南父子招游自青榭新筑在玉泉山下,清末民国初,陈宝琛,裂帛湖淤半苇蒋，一墩幽事擅林塘。日移塔影垂岩树，风送泉声出苑墙。行乐就窝元取适，买邻卜筑肯争光？西山园籞纷攘据，养志兹焉见义方。
挽曾刚甫,清末民国初,陈宝琛,介立丁邪世，哀歌得雅音。百罹前老至，一病与贫深。计学无此选，楹书谁可任？闻丧稽临哭，衰疾涕弥襟。
为仲昭画松感赋,清末民国初,陈宝琛,光绪三载君始生，仲冬壬戌微雨晴。若翁草疏昼闭閤，我来小坐闻啼声。悬弧出告一笑乐，曰陈曰潜咳而名。前尘历历君已艾，乞画使我百感并。敬舆王佐斥不用，唐祚陵替风先萌。朱三崔胤厚相结，纵百韩偓焉扶倾。君编奏议昨进御，辨奸两札声铿宏。行朝拊髀惜忠谠，嘉汝风矩书以旌。丝纷幅裂类五季，国维垂绝需交撑。生三事一本童习，橐饘包贡惟其诚。钓台有松干离立，图此敢与双栝衡？廿年苦语倘未忘，相勖晚节仍坚贞。
贻书自号放庵而得改七芗画一树梅花一放翁便面宛肖其貌索题,清末民国初,陈宝琛,放庵闲放学放翁，得画神貌适与同。平生任天无宿物，不假战胜颜常丰。年时比舍聚姻娅，我甫逾冠君方童。何期垂暮挈子侄，还与割宅居西东。顾予扈从滞渤碣，君尽日饮看霜枫。杞忧屈问亦自哂，天纵不坠终梦梦。昨来瞻觐退就我，积雪璀璀继以风。围炉话旧间星相，寿夭齐视何穷通？家山兵火勿复问，藏酝开瓮留一中。从游邓尉恐无分，且共酒面灯前红。
肃忠亲王书佛遗教经留遗张忠武题后,清末民国初,陈宝琛,溟渤相望脉脉心，不应入地便销沈。迭骑箕尾归何许？下视修罗斗至今。九庙能知臣志苦，众生犹仰佛恩深。殿前一别成终古，开卷双忠俨鉴临。
朱古微校词图,清末民国初,陈宝琛,江潭既放远修门，百种骚心让与君。垂暮荆驼同眼见，一寒雪鹤自声闻。情文尚友兼芳悱，音吕弦诗审寸分。竹垞茗柯身世别，聊将歌哭谢人群。
文小坡冷红簃填词卷子 其一,清末民国初,陈宝琛,流落江南吾小坡，二窗断送卌年过。故知一切谁真妄？奈此回肠荡气何！
文小坡冷红簃填词卷子 其二,清末民国初,陈宝琛,三过吴门一面悭，眼中犹是旧朱颜。如何入画还相避？背坐拈毫对小鬟。
郭侗伯招饮集寒碧簃拜东坡生日分韵得孤字,清末民国初,陈宝琛,天穷人厄总区区，元祐熙丰俯仰殊。海外负瓢犹自适，江干吹笛尽相娱。命宫合有牛箕谤，春梦赢成笠屐图。若较陆张文谢辈，先生生世未暌孤。
次韵愔仲丁卯元旦,清末民国初,陈宝琛,老我前君正卅霜，相知已是十年强。风轮转转无留辙，春梦重重不计场。休会自倾正旦酒，说诗还署岁寒堂。横流何地为安处，遑暇兵尘念故乡？
赠升吉甫尚书,清末民国初,陈宝琛,人中屈轶孰如公？劲草天留抗疾风。百折不渝回日志，万言应悟徙薪忠。靖康至竟阶安石，臣靡终须殪有穷。行幄从容近黄发，可摅所学补天聪。
苏盦作风异图以纪甲子十一月初三日之事,清末民国初,陈宝琛,风沙叫啸日西垂，投止何门正此时。写作昌黎诗意读，天昏地黑扈龙移。
赠黄石孙太守,清末民国初,陈宝琛,茶蓼能甘况蕨薇，一麾坐看刺天飞。去思恰取侨居适，直养何需战胜肥？衔石初心终不改，向阳短发且常晞。最难同趣侔陶翟，俨等才名世亦希。
瑩园禊集分韵得西字,清末民国初,陈宝琛,小桃微破柳初稊，风浴春衣尚未齐。诗侣画图成雅集，禊堂名籍费亲题。出游佳日兼寒食，寻胜芳园匹水西。若与永和较时世，山阴犹得托高栖。
严几道临帖卷子没盖七年矣感题,清末民国初,陈宝琛,吾友严几道，天才绝等伦。但论精八法，亦足废千人。老病终邱首，溪山人战尘。可能持斗酒，沃酹橘花晨？
澹庵约同城西看花顺游诸刹即次其韵,清末民国初,陈宝琛,拨冗看花未失期，老输卉木乐无知。好山到眼虚游兴，旧刹伤心及盛时。多难此身何处著？积旬不见累君思。风光烂漫能轻负？倾尽深杯且说诗。
题画二首 其一 杏花,清末民国初,陈宝琛,桃李纷纷漫斗妍，曲江占断艳阳天。谁怜老秃探花客，坐阅春光六十年。
题画二首 其二 辛夷,清末民国初,陈宝琛,皓质香肌总客尘，分明写照梦中人。将衰正盛何曾觉，肠断年年剩感春。
五月十三日公雨招饮张忠武别业有诗次和,清末民国初,陈宝琛,岁运如环又在丁，万方兵甲几曾停。孤行报主心虚赤，九死为神骨故青。门馆年来长寂寂，须眉公等并星星。酒阑忍泪看遗像，扈圣康时傥效灵。
次韵答愔仲,清末民国初,陈宝琛,刳肝为纸苦期期，犹抱朱书直讲帷。众嫉盍看无党论，独清元自畏人知。栖苴溃止终思治，沈陆横流底避危？子正中年吾耄矣，安巢能舍岁寒枝？
赠实瑞臣宫保,清末民国初,陈宝琛,偶斋谏疏郁华诗，晚及交君未恨迟。功德史宬同纂懿，图书宝笈共甄奇。讲筵各有论思事，试院能忘倡和时？输与年来闲且健，西山秋好自遨嬉。
陈子蕃年丈花著龛遗诗,清末民国初,陈宝琛,榜书犹宝秘香龛，手稿迦陵出枕函。复社风流今故在，忠门涕泪老何堪？劫馀薄宦聊中隐，史料闻吟抵剧谈。讽到晚年追往什，信知杜髓属樊南。
天津至胜芳舟中偶占 其一,清末民国初,陈宝琛,宿雨成泥未阻游，乌云何意镇随舟？衰残偏得天怜惜，乞与晴漪一帆秋。
天津至胜芳舟中偶占 其二,清末民国初,陈宝琛,一路菰青间蓼红，渐收残暑付西风。五年不作烟波梦，谁意家江落眼中！
天津至胜芳舟中偶占 其三,清末民国初,陈宝琛,夹水荷香忽满船，宛然放艇液池年。地偏自合花开晚，只惜相逢欲暝天。
天津至胜芳舟中偶占 其四,清末民国初,陈宝琛,无月无灯坐一更，星光中带候虫声。村居水宿吾都习，但祝年丰永息兵。
同艾卿珏生观荷胜芳,清末民国初,陈宝琛,纪陂之荷高逾丈，叶大如伞柄成杖。幽姿远世不著尘，清馥入秋已添爽。红衣左亸迭迎艇，缟袂右回似避桨。主人筑室中花立，花外苍苍尽苇荡。昔贤以莲比君子，有分吾及见消长。刺船北泊俱盛颜，卌载回风等反掌。金鳘旦旦香满载，此福故知难卒享。营田二淀莫复问，野获慰情且恣赏。万善殿西两侍臣，擘菂拗筒话畴曩。
恩荣周甲蒙赐御书琼林人瑞扁额感赋,清末民国初,陈宝琛,少时涂抹老郎当，六十年来梦几场？晚节敢为科第玷，行朝犹率祖宗章。阮潘生世何多幸，李左酬勋未可方。谁信违天天转笃，蹉跎拆补本寻常。
恭和御制赐寿诗原韵,清末民国初,陈宝琛,一楼潮汐送年芳，奎藻高悬夜吐芒。驽钝心期馀蹇蹇，龙潜文采自堂堂。久荒菊径从臣里，偶听松涛就赐庄。终望及身见平治，健行无息用斯臧。
同澹庵闇公访松旧慈仁寺三松萎其一矣,清末民国初,陈宝琛,双松代以三，顷来已一枯。虽非元明旧，挺立仍不孤。我昔见松始，中兴正多娱。刹那五星终，寺燬祠亦芜。朝市不自保，况此曲瘁株。澹庵欲留真，岁寒趣为图。缅怀乾隆世，七庙雨露濡。孑遗幸相守，冰雪何岁无。还复成双松，后先焉可诬？勿袭广雅误，谓与渔洋符。丁髯熟旧闻，考證能辞劬。
次韵愔仲十一月十五夕月蚀同子申饮市楼,清末民国初,陈宝琛,咄哉凶虿尔何物？大地清光坐阏郁。诗人愤视天偏盲，痴想嫦娥与洗熨。浇愁我辈聊饮醇，琼楼高处滋苦辛。沈沈八万三千户，不减下界流民贫。交会由来盈则食，欲放光明例昏黑。太阴弓矢久不供，剩共保章志侧匿。私忧荧惑危欃枪，士女击鉴徒尔忙。搥环破璧须臾耳，还汝当头明镜水。
杨味云重建贯华阁为图索题,清末民国初,陈宝琛,江山风月两词人，海变陵迁阁又新。一夕抵成挥麈录，九朝忍忆属车尘？风流旷代犹相感，气谊平生孰与伦。二十年前品泉处，曾寻遗迹吊荆榛。
题成澹庵小像,清末民国初,陈宝琛,尘劫无涯独立难，硕人随地寤歌宽。老槐障暑长围座，寒菜经霜又上盘。名帖罢临烹茗赏，小诗谁和取琴弹。雪中忽起看山兴，还就辽松上戒坛。
戊辰元日谕止行礼亲笔书大吉春条分赐诸臣,清末民国初,陈宝琛,筮易初爻得允升，堂廉合志有明征。未乾墨画蝉联下，群捧红笺雀跃兴。书戒日新惟一德，圣由天纵固多能。六龄亲手挥神笔，岁岁宜春受宠曾。
为赵孝陆录绩题夜纺授经图,清末民国初,陈宝琛,读书贵大义，母教养以蒙。先入圣贤言，终身得所宗。赵子早掌制，望实曹司隆。不远元规尘，归卧北窗风。未忘儿时味，为图拟钱洪。两贤生全盛，扬显随遭逢。而子际桑海，偕隐黄李同。拳拳教忠训，养志亦已丰。图成阅五稘，征题及衰翁。因思试院夜，官烛同摇红。遗羹我不逮，戏綵君犹童。永言树背萱，视此岁寒松。
题仁先围城中画册,清末民国初,陈宝琛,玉貌能堪百感攻？两年不见欻成翁。囊来小册犹三绝，瓮有馀醪且一中。瀛海即今谁乐土？江天何日不颠风。故山雨露清明近，等是孤儿痛转蓬。
闰花朝集栩楼分韵得中字,清末民国初,陈宝琛,三闰花朝廿载中，还朝犹忆及春融。不期并海随寒日，得共凭楼数信风。同社杯盘闲趁景，满堂瓶盎艳成丛。十年前事馀惆怅，传烛依然出汉宫。
冒巢民先生遗像为鹤亭题 其一,清末民国初,陈宝琛,清流眉目骚坛主，老作遗民及盛时。礼塔青原观素逝，密之僧腊世谁知？
冒巢民先生遗像为鹤亭题 其二,清末民国初,陈宝琛,隐同禅室酹生辰，年谱新成海未尘。今日耳孙抱遗像，厌兵还恋旧京春。
李次玉双辛夷楼填词图畏庐所绘为拔可题 其一,清末民国初,陈宝琛,庭花如雪人如玉，侧帽江南去不还。凄绝阿兄风雪夜，人琴馀泪话闽山。
李次玉双辛夷楼填词图畏庐所绘为拔可题 其二,清末民国初,陈宝琛,画师宿草亦成邱，旧馆苔荒况胜俦。老矣碧栖尚传食，可能撅笛谱蘋洲？
闰二月廿八日同匏庵稚辛季友梅生迪庵嘿园午原游黑龙潭大觉寺,清末民国初,陈宝琛,花时自失岂关风，韶景何曾负秃翁。潭水有情还作碧，杏林如洗尚留红。上方泉响诸天净，归路山光一雨功。春梦重重谁大觉？与君勘取不空空。
春曹话旧图为曹纕蘅题,清末民国初,陈宝琛,再期心迹付丛残，惭愧头衔附礼官。桑下谁无三宿恋，伊川早有百年叹。帝京文物推排尽，人海云萍会合难。杯酒宣南更成忆，危楼风雨展图看。
汪君牧临金冬心画册 其一,清末民国初,陈宝琛,琴里散声诗逸品，稽留山色落吴门。江南一种承平味，今日追思尽梦痕。
汪君牧临金冬心画册 其二,清末民国初,陈宝琛,少作齐纨久付装，宋元家法故堂堂。损轩诗卷争传世，斜日黄垆总断肠。
题渡边晨亩画孔雀,清末民国初,陈宝琛,北地南禽苦耐冬，故巢云海梦重重。为君不惜倾金翠，芳景清歌讵易逢？
为何梅生书枚如丈赠言感题,清末民国初,陈宝琛,大师本性积为文，晚岁传衣独畀君。两纪孑遗增感旧，数行藏写见尊闻。梦馀鹿洞空香草，烬后鳌峰付乱云。出处何成吾耄矣，平生砻断愧班斤。
濑川浅之进厦门别后顷来主东方文化会事喜晤感赠,清末民国初,陈宝琛,旧欢已是廿年前，君亦苍颜我秃颠。大陆海田凡几变，同文唇齿最相怜。芳时一盏劳追话，秘阁千函待续编。炳烛馀生更何冀，倘销兵气耀奎躔。
竹醉日傒园招饮同愔仲韵,清末民国初,陈宝琛,恨人又阅一星终，公等年华正及中。莫但刻舟伤往迹，要知磨铁恃深功。鸿嗷不集民安托？龙战能贞道未穷。倚杵张弓谁料得，衰残任唤信天翁。
中秋味云招集瑩园赏月分韵得宵字,清末民国初,陈宝琛,满园林樾气萧寥，徐捧冰轮上碧霄。把酒高歌忘客次，灭灯默坐俨僧寮。相看薄袂行多露，长忆轻舠海始潮。又过秋分归未得，忍寒度此可怜宵。
九日集瑩园分韵得客字,清末民国初,陈宝琛,同是寄公孰主客，九九翁参重九席。四秋縻此习兹园，槐柳变黄芦戴白。健者登坡恣吟眺，吾衰后至但饮食。锦囊蛮榼各自携，俊味迭尝杂南北。明年今日定何许？凉月留人乐既夕。周侯恋山期不来，郑老东游倘相忆。
重阳后五日同稚辛梅生师子窝观红叶憩秘魔厓咸侄复儿从,清末民国初,陈宝琛,重阳已过始登高，垒块如山且自陶。霜叶照颜怜老丑，天风吹发助萧骚。陆沈衰壮谁能免，轮转闲忙等一劳。六载僧房题字在，尘中兴减几酋豪。
过觉生寺观华严钟庭中盘松亦数百年物也戊午九日节庵招集其下,清末民国初,陈宝琛,万寿移来永乐钟，铸金年恐后庭松。曾陪髯叟作重九，不扣禅扃经十冬。古绿千钗相映带，洪涛一杵互撞舂。未随估舶沧瀛去，请雨香花久失供。
和愔仲除夕即用其韵,清末民国初,陈宝琛,去日堂堂胡不归？晨光献岁更熹微。思艰行在需三鉴，厌乱都人望六飞。犹有遗臣谁是靡，能知四国岂无挥。危冠到老仍强项，吾道何伤举世非。
王桐孙大令桐阴饲鹤遗照为令子道存题,清末民国初,陈宝琛,勇退知几世所难，象贤养志肯求官？传家忠孝存人纪，送老图书结古欢。一叶报秋谁最警，今年雨雪可胜寒？画中心事无人会，漫作呜阴子和看。
林文恭公遗像为公子贻书提学题,清末民国初,陈宝琛,毅庙中兴祚不永，国脉潜斲天实为。圣功蒙养始以渐，邪正消长争危微。嗟公直讲甫三稔，弃外长与重阍辞。师臣恩礼报匪易，直道难合徒心摧。我时未壮齿僚末，送别旋痛轩弓遗。垂帘负扆一再嬗，衰朽乃亦陪经帷。朝衣幸免葬厓海，鲁羁明济能辞疲？回思比屋侍坐日，往者足惜来焉追。垂髫叔子亦头白，苦抱画像兵间归。乌虖九京其可作，欲语平昔今馀谁？
赠郑苏盦,清末民国初,陈宝琛,君昔避世淞江边，我寿以文今十年。遗黎倒悬难未已，荧惑犯斗还播迁。楼居感愤起赴阙，五载羁绁渤海壖。朝婴夕侧命启沃，分我讲舌随之肩。未明待漏午始退，挥洒百纸神逾间。春花秋月肯放过，健步速嘱颜渥丹。昨者渡海观日出，诗笔涤向华严湍。高吟宣郁动三岛，六钧传视谁能弯？我惭弟畜越周甲，晚及酬唱终力孱。夙闻翁山论臣靡，造物报人报其天。靡也胸中宇泰定，虽极耄老其天全。报以寿耇岂偶尔，此理取證蒙庄言。君曰吾自师邹峄，善养吾气常浩然。斯语君尝以期我，集义无馁同勉旃。
次韵林子有移居 其一,清末民国初,陈宝琛,汉火中衰遘闰馀，露车敢陋九夷居？王城如海犹宜隐，人境无喧便可庐。延月高楼陪母饮，艺蔬隙地课儿锄。治生亦是吾儒事，终胜求官但抱虚。
次韵林子有移居 其二,清末民国初,陈宝琛,萧瑟无缘赋小园，故侯瓜好忆青门。卜居近接三迁宅，思旧鸡招九逝魂。散郁上层望远海，暖寒东际就初暾。他年先友编成记，及共行朝奉至尊。
臣宝琛八十二岁生辰蒙御书老圃黄花标晚节仙洲丹橘拥高门联语并如意文绮以赐感悚恭纪,清末民国初,陈宝琛,羸驽加齿系宸襟，亲御仙毫振玉音。既晚勖为霜下杰，不迁鉴此岁寒心。谈经辟暑恩弥厚，授服怀忧力岂任？耄学宋臣才及第，愧无尘露答高深。
同闇公愔仲观菊罗氏园,清末民国初,陈宝琛,柴桑掇露英，满意诩佳色。宁知千载下，粲烂至此极。迟暮造物怜，区别与装饰。虽穷变化巧，未失幽静德。惜无钱画传，谁补范谱摭？是翁习抱瓮，忧潦那望泽？挼种逮观成，岁岁有新获。世尘了不关，相忘孰主客？
恽南田小像为沅叔题,清末民国初,陈宝琛,俟斋鹤涧傥同俦，三绝犹当第一流。懒记饿乡聊避世，未因艺事累清修。
自题画松,清末民国初,陈宝琛,养源斋外交柯树，不憩凉阴已两年。犯雪蒙霜浑细事，羡渠曾见百年前。
自题画松,清末民国初,陈宝琛,习看柯叶孰知心？绵历风霜不自今。多事柴桑醉中叟，苦将独树较连林。
出永定门里许有松横偃孑立道旁画以传之,清末民国初,陈宝琛,不惜道途老，终伤气类孤。年来兵马过，天幸免樵苏。
和纕蘅移居,清末民国初,陈宝琛,论都喋喋任西东，人海犹藏一粟中。倦圃宦游真意在，山姜诗韵胜流同。冷摊居近书常足，彦会身闲酒不空。铜狄摩挲来醉此，梦馀还对霸城翁。
内藤湖南虎用戊午赠诗韵见寄次和,清末民国初,陈宝琛,宋椠唐钞研汉学，博通何数古晁卿。老来投绂规幽筑，乱后题襟忆旧京。日月经天宁久晦，龙蛇起陆若为平？千秋落落吾徒事，一水盈盈两地情。
庚午元旦,清末民国初,陈宝琛,五年无此好风日，八十三翁喜献春。爆竹彻宵喧梦甚，桃符比户照眸新。民劳得勿真思汉，居陋犹堪托避秦。却为乡邦忧长乱，开门节度亦无人。
清明后三日同季友栗斋熙民梅生子有宰平策六次贡幼实述勤吉庐看杏花旸台纮孙从,清末民国初,陈宝琛,清明初过春弄色，柳黄转绿杏红白。廿年五度旸台游，屡失花时晚乃得。萦冈匝野若烟雾，数十百里树万亿。无风芳华自矜宠，向日光艳相映射。比香雪海差少香，东瀛樱花岂其敌？居人种树取落实，却办诗料供游客。烂漫最数管家岭，层沓周围望无极。山南大工亦擅胜，敢尽天欢穷日力？风光有此不留待，垫巾重为逝者惜。王孙草绿胡末归？欠上秀峰永朝夕。
哀韩克义,清末民国初,陈宝琛,谁尸铸错弃干城？坐致烟尘马邑兵。援绝靴刀知必死，丧归裹革定如生。此才丰镐馀钟毓，无命关张见太平。却袭武乡临别语，元戎痛逝若为情？
心畬国花堂坐雨图为立之题即用其韵,清末民国初,陈宝琛,春梦随花不可寻，廿年几度吊禅林。不因留得榱题在，谁识承平岁月深。
题几道示子璿诗卷子 其一,清末民国初,陈宝琛,航瀛学子岁如林，谁信神州坐陆沉？端合庄书千万本，遍悬横舍作南针。
题几道示子璿诗卷子 其二,清末民国初,陈宝琛,此才不用谁之过？惭愧平生说项斯。腹痛残年及铭墓，弥天兵火读兹诗。
京女摹唐六如班姬纨扇画本漫题一绝,清末民国初,陈宝琛,年芳早晚有秋风，怀袖宁能胜箧中？会得宵游辞辇意，赋才何假五言工！
鹤亭招饮十刹海作荷花生日有诗次和,清末民国初,陈宝琛,为莲作主替延宾，等是京华旅食身。花叶近年无此盛，咏觞我辈不辞频。湖楼酒坐怀贤相，风笛邻家感故人。吾道故应有消长，底须问卜向严遵。
次韵和昀谷,清末民国初,陈宝琛,销夏吟人接笋稠，君诗独得气之秋。脏神净与伊蒲习，舌本甘为谏果留。故垒却来成客燕，横流何意聚闲鸥。应求阅道年时盛，亦有邮筒往复不？
上海严氏三世耄耋图,清末民国初,陈宝琛,齐体修龄世已稀，蝉联三叶并眉梨。涤牏建亦成胡耇，戏綵莱兼有逸妻。良贵未应荣黻佩，幽居傥不识盐醯。乾嘉极盛身亲见，寿域全家取次跻。
仁先于直庐检得景文诚遗茗分啜同人有诗纪事感痛辄和,清末民国初,陈宝琛,行园持橐人两三，板屋寻丈如僧龛。景翁老健癖茗饮，亲点分啜资雄谈。再期肝脾尚此味，坐处形影成优昙。手临真草忍检视，尘积能免供饥蟫。吾宗思旧宝残剩，发匮旦旦勤搜探。闻香无意得龙焙，汲戆盖猛随咀含。吾曹赋性习茶蓼，敢说苦硬终回甘？故人精爽俨临上，饮此后死容无惭。君诗沉哀积百感，三复脸泫吾何堪。此茶隔海谁所致？七鲲身近闽东南。
宋琢绿石兰亭图砚拓本为林甥磊斋题 其一,清末民国初,陈宝琛,禊事留真及爱鹅，此才温谢较如何？残山举目均兴感，淳祐宁能比永和。
宋琢绿石兰亭图砚拓本为林甥磊斋题 其二,清末民国初,陈宝琛,涪翁洮石记亲题，却异元珍采瘴溪。谁为较量绿沈色？归装度陇不曾携。
宋琢绿石兰亭图砚拓本为林甥磊斋题 其三,清末民国初,陈宝琛,巢颊能传外氏风，喜闻金石癖差同。廿年丱弁睽南北，肯挂云帆就秃翁？
题画松赠寿民,清末民国初,陈宝琛,乔木风霜久见侵，青青犹殿旧园林。莫嫌磥砢坚多节，正试平生捧日心。
佟汇白中丞诗墨为楫先郎中题,清末民国初,陈宝琛,开国勋贤重朴忠，一门三叶析圭同。纪恩旄钺归犹子，餐胜江山作寓公。浩劫居然留片羽，壮猷元不薄雕虫。远孙桑海无穷泪，祠墓全无况故宫。
王聘三七十寿诗,清末民国初,陈宝琛,尹京旋出典名藩，展觌东华剩梦痕。铁面故知难偶俗，赤心自昔有成言。乾坤未正身俱老，江海相望义益敦。清健本来臞似鹤，行朝濡翰与开尊。
重九后三日梅生鹤亭纕蘅招游退谷,清末民国初,陈宝琛,香山抵作雪山看，延目晴岚入寿安。卧佛阅人殊未倦，退翁专壑可胜寒？同游如梦承平旧，宿约频移命啸难。犹及残年见岩桧，风林况尚有馀丹。
仁先以梁文忠鄂臬乞病并在讲筵雨次谢摺装卷属题,清末民国初,陈宝琛,引疾犹希国可医，坐看殄瘁未移时。攒宫复土完微愿，书殿横经讵夙期？社饭曩如言不验，太阿人岂柄能持？初元重九僧房话，廿二年中几局棋。
野云贝勒舆春园贝勒各画一马写真其侧图成而春园遽逝感题,清末民国初,陈宝琛,江都画马独神妙，龙种今乃并二难。夙娴骑射本家法，爱骏癖亦伯仲间。阿兄据鞍老益壮，扫秃千颖追曹韩。弟初弄翰已人室，通习马语逾奚官。紫骝黄骢左右控，如扈法从蒐木兰。承平郎艾海西至，封臂供奉荣缨鞶。至今秘殿庋百帧，光价直欲齐荆关。写生况出睦亲宅，连璧进御开天颜。求之画史罕与匹，彝斋松雪终殊班。入秋玉叶惜一陨，火传薪尽滋汍澜。成蓝谢青古有语，请师厩驷佶且闲。
咸侄自江宁来省感作并视豫侄,清末民国初,陈宝琛,我家积厚笃汝父，有官不就耕经畬。手培双玉作书种，及预乡举宾皇都。制科既停趣读律，致泽望断桑海枯。苟全性命垂廿载，兄处弟出饥所驱。文诚世盛掌邦禁，四传及汝食庆馀。出礼人刑取弼教，决狱自古需通儒。今虽悬象间新旧，审克哀敬能忘诸？往来南北顷已艾，澄虑玩易知盈虚。兵休道通远见省，我耄负绁犹海隅。王城降风总堪恋，未忍尽室离吾居。妇贤子才旧德在，藜藿可饱常恬愉。愿若昆友并耆耇，长与群从为楷模。
题马晋百骏图,清末民国初,陈宝琛,马生私淑郎世宁，曾得百骏旧画稿。及对真图诧神妙，晨摹暝追技进道。想见从猎乌梁海，遍睹牧群逐水草。传神绘影尽殊相，复起曹韩且倾倒。此卷缩临仅太半，买玉得羊亦自好。懋勤殿厨犹梦中，可能再见吾已老。
赠章一山左丞,清末民国初,陈宝琛,私淑乡贤逊志斋，晚丁桑海习风霾。一编纶旅心弥重，七日钧天梦未涯。冬至微阳正葭管，北征老病尚麻鞋。酣觞漫作黄农慨，得失相忘是葛怀。
画松赠袁行南中丞,清末民国初,陈宝琛,朔漠冰霜西域雪，鍊成直干故森森。重支大厦求梁栋，此木从来不二心。
自题画松立春日病院作,清末民国初,陈宝琛,梦上西山选佛场，春回寒日总无光。天风吹下支离叟，来伴维摩住病坊。
林文忠公自云贵乞病归手书家塾楹语公曾孙蔚章重装属为题识,清末民国初,陈宝琛,再出身歼星斗南，中兴群帅竟刘戡。陆沈今日神恫甚，剩溯书楹作客谈。
梁退庵先生青灯有味似儿时遗照为公曾孙鸿志题,清末民国初,陈宝琛,乡国征耆献，黄楼不可谖。博通侔左海，都雅迈榕园。曩读公随笔，如聆古格言。百为归檃栝，四部恣燖温。缅想承平盛，能容夙好敦。典章纪南省，掌故载枢垣。阳朔停行幰，沧浪展别樽。丛谈皆有物，旁證必穷源。自世书香业，浑忘节度尊。短檠宁忍弃，墨帐记留痕。炳烛惭生晚，传灯识道存。请看无尽火，洛诵到曾孙。
辛未清明后二日复游旸台山南塔院西峰寺人工一带花开正盛,清末民国初,陈宝琛,回转坡陀白间红，西峰无寺尽芳丛。地偏留得多年树，花晚挨过几夜风？为补前游寻胜遍，幸乘佳日挈家同。无端刬及元同塔，剩对遗黎说大工。
杨屏衡乞题其母金太孺人经声灯影图 其一,清末民国初,陈宝琛,一死祧将斩大宗，奉亲传嗣事重重。图中松柏坚多节，能写冰霜四十冬。
杨屏衡乞题其母金太孺人经声灯影图 其二,清末民国初,陈宝琛,定心皈佛息诸缘，老福非祈自恃天。一记裴侯足传信，机灯端赖北江贤。
寄题米元晖潇湘图,清末民国初,陈宝琛,画禅榜室咸福宫，名迹精鉴罗思翁。潇湘图出虎儿笔，阴霁昏晓交溟濛。裕陵题识至四五，谓与老米家法同。云山卷在喜璧合，辉映羲献宝笈中。通灵转劫七十载，滇徼万里谁能踪？宁知吴船已收载，夜窗贯月光腾虹。主人名斋准宝晋，摊卷云海空复空。三湘九疑落几席，胸次岂直吞云梦？此图南渡推第一，紫阳两跋魁群公。石田垂老渴一睹，况我旅寄尤衰癃。石渠校秘总泡影，昔恨相失今容逢。寒具不设傥弗吝，挂帆早晚江南东。
博沅叔招集同馆四十二人会饮藏园即席赋呈,清末民国初,陈宝琛,残梦能忘认启单，登瀛大拜盛衣冠。诸公犹及当平世，妙选何曾是冗官。禾黍旧京墟欲盏，云萍人海聚原难。羡君自拥书城老，酒罢丹铅尚校刊。
题文叔瀛前辈手钞近思录,清末民国初,陈宝琛,朱学开基二百年，倭曾急起接薪传。中兴馀泽今都尽，前辈潜修此最专。举世笑迂惟信道，斯文留脉傥关天。故知甚敬师伊洛，心画流连重泫然。
赠刘澄如京卿,清末民国初,陈宝琛,通考渊源贵与编，菰芦头白尚怀铅。禀裁纯庙鸿文续，冠序吾皇宝墨鲜。忆共开涂通筚路，傥留填海看桑田。挂瓢池畔孤吟处，回首觚棱二十年。
题崇文节公手钞律赋 其一,清末民国初,陈宝琛,阖门节烈可胜哀，棘院芸厅首重回。留得平原干禄帖，未随忠骨作坑灰。
题崇文节公手钞律赋 其二,清末民国初,陈宝琛,真儒何必薄雕虫，刚健藏棱婀娜中。此亦平生心学验，笔端敬肆系时风。
题傅沅叔藏园校书图,清末民国初,陈宝琛,投老书城祓世尘，廿年绨椠未离身。寻山犹惜分阴暇，隔海亲搜秘藏珍。取次校刊媲黄顾，会看著录过晁陈。一楼双鉴松声里，已傲同光几辈人。
辛未九月十七日文文忠师祠生日作,清末民国初,陈宝琛,为神知尚眷皇州，全局残阑及故邱。强食无人抗封豕，苦心当日狎盟鸥。萧条敢信馀王气，衰耄安能有远谋？六十四年门馆旧，办香亲捧廿三秋。
次韵管洛声移居,清末民国初,陈宝琛,人好牵连到屋乌，横流甚处可安渠？白翎雀冻居何择，赪尾鱼劳气倘苏。世局如棋从反覆，禅心似木孰荣枯？秋风已过莼丝老，沈陆稽天漫忆吴。
以丁巳藏酒分饷仁先有怀愔仲,清末民国初,陈宝琛,开瓮难忘造酿年，酌君今夕且酣眠。国人刻意薰丹穴，术者公言幸奉天。此局倘非孤注博，故乡合有一成田。崎岖最念人从后，可许持荷寒日边？
次韵仁先将之大连留别并示愔仲,清末民国初,陈宝琛,眩人作剧太离奇，囊底贪天失镜机。岂有同舟心胆异，故应接壤辅车依。触蛮抵死犹争战，尧桀平情孰是非？中寿何知臣服罪，事成早办遂初衣。
愔仲索酒并寄以诗,清末民国初,陈宝琛,一瓻远致饮亡何，前路相须事正多。忍便沈冥蠲世虑，不妨温克养天和。千军可扫纡筹笔，三舍终回且枕戈。七载唱酬笙磬叶，直庐揽涕隔沧波。
叠韵答愔仲,清末民国初,陈宝琛,斗车北望夜如年，吴质多愁例不眠。并海有人犹逐日，万方无主正呼天。不成洛邑淹周辙，倘为莱兵反鲁田。敝屣廿年肯回顾，育然本意在安边。
秋草和味云 其一,清末民国初,陈宝琛,黄落山川未足悲，百昌荣悴各因时。偶寻泽畔芳犹在，不向风前劲孰知？天接斜阳看转迥，地邻古塞恐先衰。八公久入商声裹，那更芦笳日夜吹。
秋草和味云 其二,清末民国初,陈宝琛,一从凉吹转蓬科，拾翠无由近御河。别后园林深积箨，旧时池籞冷残荷。掘根险为饥鸿尽，剉荐能禁战马过？头白王孙归得未，乱蛩如雨绕铜驼。
秋草和味云 其三,清末民国初,陈宝琛,迟暮偏为天所怜，忘忧忍辱且留连。陨霜不杀庸非幸，茀道难行孰使然？生意未随枯树尽，幽姿还衬晚花妍。风沙弥望朱颜泽，输与篱东老少年。
秋草和味云 其四,清末民国初,陈宝琛,纷纷丛薄望秋零，莫怪征袍褪故青。正藉绳芟订年历，漫因薆蔽怨骚经。无情不分来飞蝶，同腐终羞托化萤。未报春晖心岂死，寒荄有日吐芳馨。
壬申上元同衮甫纕蘅默园游厂肆,清末民国初,陈宝琛,岁华犹属旧皇都，士女肩摩了不殊。时好略从陈列见，昔游遍数辈流无。烽尘稍远应知幸，羁绁馀闲偶寄娱。廿有一番度元夕，未忘夜饮两峰图。
衮甫纕蘅正月十九日招集西长安街广和饭庄广和居旧庖也,清末民国初,陈宝琛,元宵既过庙市收，燕九空巷为郊游。诗人渊居念气类，广坐设食勤命俦。酒家逐时有代谢，风味依旧宣南留。潘鱼江豉虽晚出，例以陶菜美可羞。曩时何翁接衡宇，诸孙捧杖勤相酬。冷官遗闲但文酒，入林矧尽嵇阮流。再来孤星已向曙，炉下岁纪周复周。孑遗樊郭亦舍去，忍更扶路吟山邱？使君新归主风雅，喜挈曹邺传觥筹。陵迁谷变况细琐，一醉倘可忘千忧。诗肠搜枯讵胜酒，幸君举白毋吾浮。
壬申上巳十刹海禊集分韵得栖字,清末民国初,陈宝琛,闲云不归无定栖，芳辰无复寻故蹊。东风吹柳作新绿，玉泉放闸瑩玻瓈。廿年禊集无此盛，觞咏数突过会稽。冷人怀旧藉存古，凭槛且喜春光齐。永和诸贤何可望，相对如醉周馀黎。视今犹昔后敢必，望里宫树终凄迷。题名鉴形愧糠枇，转眼陈迹鸿留泥。南天兵尘幸净祓，准拟明岁陪桑溪。
仁先以正红勺药索和,清末民国初,陈宝琛,宣和画㡧供花王，国艳还严近侍装。自掬赤心修制草，且醺蓝尾尽离觞。胜流谁称簪双髻？正色偏留殿众芳。从此丰台添掌故，带围端不羡维扬。
四月二十日割额瘤作,清末民国初,陈宝琛,不材而寿乃生瘿，几死散人与木等。初但一粟渐如樱，隆起盥颒动为梗。爱我誉之为肉珠，證以黄檗额发炯。珠名则美疣实赘，坐大谁能摘梅杏？养痈不割且自溃，毒螫内侵恐成眚。饰巾待尽年复年，卒累医师试锋颖。忍痛须臾古恒有，苟全斯世已过幸。愤甚或察贾逵忠，斫取要异杜预颈。天庭顿豁障碍去，还我本来镜中影。寸肤亦是遗体馀，齿发并收共一皿。
题仁先纪恩室,清末民国初,陈宝琛,患难君臣骨肉同，旅庐鳞杂费宸衷。太官供具方兹褊，大第酬勋孰与隆？陆九解衣惊受宠，冬郎留烛怆怀忠。一楼不似鸣稽古，在莒能忘涕泪中？
次韵苏盦壬申九日,清末民国初,陈宝琛,高山溯自太王荒，车马东来四百霜。天近见龙犹在野，秋深旅雁总随阳。中兴未尽烦回纥，太简谁能议子桑？可慰旧京佳气望，别来吟鬓觉微苍。
次韵酬苏盦,清末民国初,陈宝琛,启东兴盛并陪京，迁地因时世莫惊。日角重光宜受玺，雪花九月助餐英。诸君好勒浯溪颂，老我归寻息壤盟。赠策衰庸何敢比，从来王道视人情。
散原少予五岁今年八十矣记其生日亦九月赋寄庐山,清末民国初,陈宝琛,平生相许后凋松，投老匡山第几峰？见早至今思曲突，梦清特地省闻钟。真源忠孝吾犹敬，馀事诗文世所宗。五十年来彭蠡月，可能重照两龙钟？
肃忠亲王中原驻马图为王子宪真题,清末民国初,陈宝琛,入关拯黎元，东归抚故宇。遥遥三百祀，神孙实缵祖。前驱郁孤忠，不慭遗此辅。缅怀十王亭，后贤足材武。
赠族子樵琴,清末民国初,陈宝琛,谢门高足亢吾宗，老作边荒识字农。垦地百方贤禄仕，囊诗千首傲侯封。风沙塞漠重开国，云树家山未息烽。寒月再圆看又缺，何时同听水斋钟？
清官良齐宗亲黔游得王文成铜像其师三岛中洲毅为之记装卷属题 其一,清末民国初,陈宝琛,谪宦龙场讲学年，铸金黔徼衍薪传。不图私淑瀛洲客，载上归舟到日边。
清官良齐宗亲黔游得王文成铜像其师三岛中洲毅为之记装卷属题 其二,清末民国初,陈宝琛,儒术能为耆定功，泱泱表海见雄风。服膺师训尊心学，不独文同理亦同。
辽阳黄黎雍式叙征题千山觅句图久无以报东来题寄,清末民国初,陈宝琛,此行未见黄松客，欠上千山揽盛秋。长白一支雄秀最，辽东三老典刑留。万方稔乱群薰穴，七字高吟独倚楼。早晚献诗还扈跸，仙人台上望神州。
金静庵毓黻黄黎雍来访旋别却寄,清末民国初,陈宝琛,惠然双璧座生光，离合匆匆意特长。举世沸羹操古调，满城艳冶抱孤芳。应求政以斯文重，衰耄犹难结习忘。终拟相从倾底里，夜来梦已到辽阳。
袁洁珊参议金铠用京惊韵见赠次和兼以留别,清末民国初,陈宝琛,倾盖题襟忆旧京，十年世事剧堪惊。笺诗不尽沿高密，论道端宜直迩英。万态浮云殊善幻，一心白水未渝盟。望衡两月经过数，何限关山别后情。
题万公雨葵园剪烛图予寓居即公雨经宿处葵园前厅也,清末民国初,陈宝琛,园葵不拔表倾阳，刻烛朋簪迭此堂。却动衰翁三宿恋，连宵诗梦绕离肠。
车发长春寄别送行诸君子,清末民国初,陈宝琛,渡海瞻天亘七旬，衰癃乞得自由身。永怀旰食勤求瘼，习见谦光笃善邻。有忍故能当大任，不和敢说是忠臣？临分哽咽还延跂，周汉中兴匪异人。
题祝廉先方竹画帧,清末民国初,陈宝琛,吾斋正对泉三叠，万个筼筜深复深。别后每思常入梦，画中偶感几沈吟。拂檐人或憎方直，放笔谁能作丈寻？旧蓄杖材肯刓却，多君述德眷家林。
苏盦避暑大连来书录后村哀惠州弟诗及注并示以近作云残年况味今参透只是生离死别忙寄答其意 其一,清末民国初,陈宝琛,淩寒双竹倏中分，转自裁哀释主廑。废乐故非关阿万，十年丝竹几曾闻？
苏盦避暑大连来书录后村哀惠州弟诗及注并示以近作云残年况味今参透只是生离死别忙寄答其意 其二,清末民国初,陈宝琛,残年如寄让先归，少待黄泉有见时。岁岁相望艰一面，只将死别当生离。
和苏盦海岸二绝 其一,清末民国初,陈宝琛,丈夫穷老益坚壮，漫对飞鸢念少游。四海弥天光价重，正须猛火试精镠。
和苏盦海岸二绝 其二,清末民国初,陈宝琛,泛海高吟浪拍天，风流何减在山年。有生分与同忧乐，多事希文转后先。
黄笃友以先德小鲁观察烟霞洞种梅图属题久未有作而笃友物故怆赋以归其孤,清末民国初,陈宝琛,洞游忆在种梅前，欠及花时再舣船。韵事劫馀总陈迹，后贤怀此亦华颠。一诗逋积吾能负，大梦归休子竟先。剥复天心那可料，尚思留命访臞仙。
题杨云史少室观雪图,清末民国初,陈宝琛,奇峰大月兼高雪，此境人生几得逢？离俗忍寒才办此，衰残恨未缚縢从。
为钱仲仙题梁节庵李子申汪沤客送曾履初诗画卷子,清末民国初,陈宝琛,收取清光作墨痕，分明满纸故人魂。楚弓失得犹波及，一洗衰翁病目昏。
王石谷山水巨幅详载实笈三编蒲生子雅得之为题二绝 其一,清末民国初,陈宝琛,耕烟师事及西庐，先就廉州并肄书。少作滋腴已殊众，当时名辈岂虚誉？
王石谷山水巨幅详载实笈三编蒲生子雅得之为题二绝 其二,清末民国初,陈宝琛,弓玉都亡宝笈空，飘零犹未出寰中。今年虐暑张厅壁，抵得刘褒画北风。
题林天禧篝灯课读图,清末民国初,陈宝琛,儿书一声母一泪，惟有寒灯知此味。世间最苦嫠与孤，及子能养亲不待。林生失估才四龄，壁立十载馀短檠。寸丝粒粟赖宗老，并日继晷严自程。儿未成童出负米，对茹荼蓼甘如荠。积资菽水粗足供，欲报春晖痛天只。乌啼月落霜满林，抚今思往空沾襟。膏销炷烬有时息，耿耿孤儿长此心。
八月廿八日沅叔招为蓬山话旧第二集视所藏明内府写本翰苑群书,清末民国初,陈宝琛,词林典故久灰尘，遗孑相存集旧臣。儒效难为前辈继，朝班曾及中兴辰。观河既耄惭波匿，薰穴争求闵越人。刮目陈编缅千载，不应古意遂沈湮。
序宾先生百龄纪念敬赋,清末民国初,陈宝琛,征商转饟用士人，湘淮以建中兴勋。先生戎幕显儒效，寿不副德官能贫！叙劳褒恤君相事，素位而外皆浮云。遗经垂诫五十载，至竟清白昌后昆。孝思追远有前例，期颐览揆如生存。畿南流爱久祠祀，来格得勿忧黎元？洪吴载笔并吾友，碑记无愧吾何言？此贤在今直星凤，闻风顽薄其廉敦。
次韵苏盦九日,清末民国初,陈宝琛,老向人间尚眼明，见君喜又见新京。风光渐共山川异，心力犹能道路轻。救世匹夫俱有责，忘家我辈岂无情？年年来和重阳什，北海羁居苦待清。
次韵愔仲,清末民国初,陈宝琛,葵无早暮总倾阳，菊已衰残尚耐霜。西日麾戈容可返，北风携手敢嫌凉？此邦渐喜稀桴鼓，隔岁还来就咏觞。民欲天从宁或爽？关山自古有周行。
病山侍郎夏间来觐直讲至八月始归留诗索和次韵寄沪,清末民国初,陈宝琛,否极谁能理乱丝？殷忧启圣此其时。陈谟惠迪亲耆德，凝命维新缵旧基。别久故应前席数，来迟自负盍簪期。心声悱恻犹相及，朝暮江云入梦思。
吴蔚若宫保八十赐寿,清末民国初,陈宝琛,贞元朋辈久凋零，晚及同朝又两星。禁闼梦痕馀箧烛，耆英心学见书屏。兴贤故事工歌雅，增秩殊荣帝锡龄。潘傅后先辉里乘，霓裳一曲会重听。
题仁先唐人诗意画册,清末民国初,陈宝琛,诗中画作画中诗，三昧唐贤圣得知。浑是湖山烟水气，南高峰下月斜时。
次韵答松客,清末民国初,陈宝琛,扪腹朝朝累大官，雪中屋暖不须宽。关山仍岁来奔问，涧谷无心及考槃。谁解倒悬苏世患，忍持迂论责君难？辽东毕竟龙兴地，四海横流底得安？
成容若侍卫致张见阳手札二十九通卷未有顾梁汾秦留仙朱竹坨姜西溟跋荣叔翚观察得之属题 其一,清末民国初,陈宝琛,旷代朱门数轶才，等闲咳唾绝氛埃。展观休盥蔷薇露，兰息芝香拂面来。
成容若侍卫致张见阳手札二十九通卷未有顾梁汾秦留仙朱竹坨姜西溟跋荣叔翚观察得之属题 其二,清末民国初,陈宝琛,片羽人间见且稀，九朝词客首全低。朱秦去后风流断，阁笔沈吟敢浪题？
甲戌元日,清末民国初,陈宝琛,谁分行年过务观？旁人又以儗衡山。愧无文采风流似，傥及承平气象还。庭树手栽聊可荫，门桃亲署莫嫌孱。养生岂外庖丁理，挂壁雕弧不再弯。
题画松为蒲生志中母谢太夫人作,清末民国初,陈宝琛,负雪淩霜不记年，多心多节自来坚。青青柯叶常如旧，阅遍人间海变田。
清明后十日观杏花旸台山复儿随儿褧女及继絜纮綮绂荷樨稻诸孙从,清末民国初,陈宝琛,春寒易误看花人，阴岭阳崖本不均。骤暖料难留过夜，猛风恐又簸成尘。一年韶景容轻负，七憩禅栖未厌频。长愧胜情周与傅，山中迟伫辄经旬。
四月朔观牡丹崇效寺 其一,清末民国初,陈宝琛,由来北胜压南强，不信都燕逊洛阳。红紫纷纷都见惯，今朝刮目御衣黄。
四月朔观牡丹崇效寺 其二,清末民国初,陈宝琛,还披图卷憩僧房，六十年来梦几场。楸树正花吾羡汝，及当平世见朱王。
题吴恪斋为罗稷臣画梅 其一,清末民国初,陈宝琛,颉颃曾薛使重瀛，好学深思有荐评。同抱冬心谁竟展？返魂香里忆平生。
题吴恪斋为罗稷臣画梅 其二,清末民国初,陈宝琛,当年槃敦伏兵戈，朝贡销沈鸭绿波。君自爱才人负国，可曾鸡酒墓门过？
题族孙吉士超山遗爱图,清末民国初,陈宝琛,吾宗家世习勤民，厌直承明墨绶新。治水自完司牧分，立祠曾及去思身。卅年树穫犹遗孑，万本馨香傥降神。至竟此邦风俗厚，相望林社峙湖漘。
西湖法相寺古樟仁先结亭其侧为图属题,清末民国初,陈宝琛,伟此翻风动日材，百千历劫护香台。幸无匠伯操斤顾，抵作缁流结夏来。独树擅奇好山水，把茅隔绝俗氛埃。眼看王迹摧排尽，谁为郊坛古柏哀？
叔毅陪枚老雯青游青原山寺予未获偕雯青为图于帐额枚老有诗时光绪癸未九月也豫侄装标乞题感赋,清末民国初,陈宝琛,五十年来万事非，山门可复似年时？承平扫塔犹无分，衰暮皈禅未有期。吊古却添今昔感，纪游况积死生悲。画师诗老相随尽，墨帐平居尚此遗。
姚惜抱先生使程日记为袁伯夔题 其一,清末民国初,陈宝琛,百年义法重师承，文字能关国废兴。东注风裁撝约学，制科取士讵无凭？
姚惜抱先生使程日记为袁伯夔题 其二,清末民国初,陈宝琛,十篇策问绝深闳，记里闲吟涉笔成。惭愧年时踏陈迹，惯曾暑潦戴星行。
姚惜抱先生使程日记为袁伯夔题 其三,清末民国初,陈宝琛,衡湘一脉起曾吴，私淑衰时尚有徒。传写德容宝心画，祖灯无尽照榛芜。
题杨子勤日知荟说讲义印本后,清末民国初,陈宝琛,圣清极盛稽乾隆，十全五福基补桐。初元日知裒少作，檃括四部光熊熊。六传神孙缵祖绪，遁野听训畴司聪？从臣奉敕上讲义，经纬经史观其通。间征前事藉毖后，长源敬舆孰与忠？暝思晨写斋祓进，对越陟降孚渊衷。廿年龙德有潜见，远蹑王迹都岐丰。是编在御资出治，留副私邸星垂终。改元臣齿正七十，门下称寿群希风。聚珍排印旬月毕，为国龟鉴流无穷。君之撰述重域外，匪独文同心理同。圣功王道乍睹此，得勿纸贵沧溟东？几馀讲筵本家法，嗫嚅世莫疑是翁。
次韵和叔明王孙谢荔支,清末民国初,陈宝琛,王孙竞爽媲二苏，自相琢磨瑾与瑜。十年寝馈山水窟，养就诗笔清而腴。适来尝荔出新什，芳冽有若倾醍醐。投桃区区辱琼报，使我惭汗淋襜襦。溯从宣庙罢方贡，玉食久阙赪虬珠。岭纡海迥况当暑，火伞熏灼逾红炉。色香味变越三宿，奈此冰雪神人肤。殊尤生世限时地，厥包坐让千木奴。谁知奇肱巧创述，能缩亥步翔天途。物同夷蹠异所需，火攻殃及民骇吁。止戈南北傥混一，燥吻计晷频沾濡。君谟之谱香山图，名品要自分精粗。故园绕楼十数株，夏热犹足羞彤除。炎风向阑树已洗，期以明岁心敢渝？阳春难和且趁韵，莫笑拊玉声乌乌。
谢心畬分贻戒台山桃,清末民国初,陈宝琛,合充净供法王台，却渡浑河溷俗埃。若个真能留核种？吾衰久不见花开。老僧寄速亲装笼，居士分甘费数枚。等是与山缘未断，秋凉犹拟就松来。
吴养庵玉泉寻梦图,清末民国初,陈宝琛,旧闻房太尉，夙世永禅师。佛有轮回验，神尤示梦奇。众生难度厄，仁者自行慈。夙夜期无忝，能忘芋味时？
任瑾存以其远祖景泰七年诰轴属题盖其先德抱持于兵燹间仅存者 其一,清末民国初,陈宝琛,立祠祭社迭馨香，诰轴能存五百霜。褒德由来兼教孝，故家旷代踵循良。
任瑾存以其远祖景泰七年诰轴属题盖其先德抱持于兵燹间仅存者 其二,清末民国初,陈宝琛,文字缘深见象贤，清诗美政本家传。三纲不信今真绝，犹宝丝纶景泰年。
次答苏盦九日书来以诗索和并言与稚辛纵谈之乐,清末民国初,陈宝琛,培风在下御而行，宜若登天不可名。一代诗豪舒眺远，万钧国重著肩轻。最难飙馆联双璧，犹许霜钟接两京。承正图南元有待，苍苍浑是积阳成。
题绥之雪夜校书图 其一,清末民国初,陈宝琛,礼书旧馆并沧桑，雪屋丹铅故未央。自拥百城忘户外，纷纷燕蝠廿三霜。
题绥之雪夜校书图 其二,清末民国初,陈宝琛,郑盦提倡郋亭和，十手传模统系图。世论正将祧颉诵，穷研郑学亦殊孤。
眙书自乙丑之冬迁来细米胡衕同居今十年矣属题合照,清末民国初,陈宝琛,六十年前比屋时，我方弱冠子童嬉。退朝果饵迎归骑，隅坐枰奁覆客棋。甥馆已非过必式，王城虽旧隐犹宜。两头语笑成今昔，百感儿曹或未知。
柯凤孙上元留王静庵夜话诗稿为王复庐题 其一,清末民国初,陈宝琛,蓼园墓草几经霜，犹有门生捧办香。隔巷春回又元夜，更谁镫下说同光？
柯凤孙上元留王静庵夜话诗稿为王复庐题 其二,清末民国初,陈宝琛,人间何世复何言，相视麻鞋剩泪痕。裂帛一湾澄碧水，投诗还酹独清魂。
乡试赋得霜高初染一林丹,清末民国初,陈宝琛,费尽清霜染，初成一树丹。秋痕增绚烂，天意洗荒寒。蠹叶披云锦，虬柯灿海珊。燕脂谁乍洒，雁影昨低盘。斜照中边彻，西风昼夜乾。斋钟枫阪寺，画稿蓼花滩。绮丽春光并，高华晚景难。瑰材逢圣代，臣节寸忱殚。
送叶损轩改官江南,清末民国初,陈宝琛,故人秋鼓吴淞舵，懒草词头直青琐。隔年相见话沧江，复此禅房拨松火。君家去我才一苇，月下趁潮惯单舸。青山留客作屏枕，小园养亲足蔬蓏。别来梦绕写经斋，花竹图书忆犹颇。怪君便尔舍林壑，手版倒持向尘堁。诗编礼说压牛腰，腊雪山行冻无那。人生粗取衣食足，何苦春蚕自缠裹？嫠纬空纡漆室忧，劳薪且有园夫荷。与君吃酒谢江神，片席鸥乡各虚左。看梅石鼓期他年，苦笋硬差莫烦我。
送孝达前辈巡抚山西,清末民国初,陈宝琛,朔风猎霜林，绳直城西道。去岁饯黄公，今晨送张老。帝心重岳牧，飞黄出内皂。救时亦已亟，报国未为早。太行扼右辅，斥塞列城堡。矧伊灾祲馀，疲忙待公保。儆贪讽硕鼠，敦俗诵山栲。殆将试吏事，岂为积资考？深恩恋觚棱，馀泪别亲好。苍茫万千感，一一上怀抱。频年托韦弦，斗室展汛扫。忧虞天心醉，歌哭俗眼媢。所期合英贤，补衮翊皇造。经术公最深，万言气雄颢。速夷求识面，重译购疏稿。夜阑论边事，对烛首蓬葆。每忆风雪中，交章吁青琐。浊浪绵神迹，浮云郁层昊。更生副容台，掌故恣蒐讨。过从六丈已，道义互灌澡。不畏萧艾滋，但愁乏香草。公行见王郎，一尊乐泮藻。勖哉岁寒心，不雕以为宝。
五十初度亲友拟举觞为祝时初释服辞之,清末民国初,陈宝琛,捧觞无复旧斑斓，才脱麻衣泪未乾。弟妹尽知当室感，妻孥浑作寄生看。难消薄福原应惜，勉受荣施转不欢。亲友倘怜休见慁，不然江上一渔竿。
金韶生太守属题先德月川水部北游草,清末民国初,陈宝琛,客梦比潮高一尺，箧中妙语耐沈吟。蠡湖牛渚年时月，扣遍船舷感到今。
酒坐晤日本黄叶秋造为述受姓之自录示先德溪边扫落叶绝句依韵追和 其一,清末民国初,陈宝琛,策策秋声独掩扉，空山雨过又斜晖。无人解会伤心处，只道先生避俗归。
酒坐晤日本黄叶秋造为述受姓之自录示先德溪边扫落叶绝句依韵追和 其二,清末民国初,陈宝琛,沈冥颇亦恋岩扉，尊酒论诗月半晖。长有岁寒心一寸，万年枝上看春归。
艮儿生,清末民国初,陈宝琛,两儿生及我趋庭，摩顶犹期遗一经。风木八年桑海换，头颅如许说添丁。
山居杂诗 其一,清末民国初,陈宝琛,尚嫌凉馆在人寰，逭暑聊赊半角山。海雨送诗松月外，天风吹酒荔云间。可招老衲商同社，转恐新蛩趣早还。连夕刺船就烟水，吾侪占得是萧闲。
山居杂诗 其二,清末民国初,陈宝琛,闷就僧幮借贝多，醉呼田父饮亡何。潮随峡月吟边上，云逐江风梦里过。三宿巢痕如隔世，一家渔具漫同波。涉春君更还朝去，谁凭池阑话种荷？
二十七日玉尺山房吟集实甫归有五叠之作五叠赋答,清末民国初,陈宝琛,光禄有吟台，社饮数数至。但期谐里耳，谁料接仙气。佳联觅双璧，断句锻七字。大雅诚所羞，土风庶未坠。怪君亦癖此，翻然肯来惠。悬知运筹暇，颇不耐闭置。杯盘例真率，谈笑谢虚伪。六时花竹间，万事浑拨弃。鼕鼕街鼓动，苦促送归辔。君如长袖舞，笑我类尪瘵。贾勇信有馀，他题况迭试。为诗更筑台，避债吾亦帅。
题可斋看云忆弟图,清末民国初,陈宝琛,入洛机云夙相爱，晚及故山作同队。仙风吹雁去如烟，今日披图祇一泪。白衣苍狗近廿年，君不留看信得天。易衣共被吾亲见，为话京尘诏后贤。
庭前海棠初开姜斋同赋,清末民国初,陈宝琛,欲去还留又见花，强支衰槁对容华。不香那复知金屋，有泪多应溅绛纱。自笑一冬虚盼雪，豫愁明岁会移家。平分半日输张籍，侧帽钩帘看晚霞。
松图写赠伯严世老弟七十双寿大寒,清末民国初,陈宝琛,阅尽冰霜辟尽尘，天风长岁助吟呻。同心离立谁伦比？举似山中负戴人。
咏鹿,清末民国初,陈宝琛,赵高持汝称为马，类马端应署马加。许墓有灵诛触树，唐宫何罪恣衔花？角之若个能生捕？脯此寻当付酒家。万口赤祥方挺走，要知需血甚泥沙。
咏怀,清末民国初,陈宝琛,投身汐社还相就，叠韵松陵日有加。客裹光阴贤斗草，酒边顷刻抵看花。苟陈星本兼诸子，元白春能合两家。归去城南更联句，不须聚散感抟沙。
天津海光寺禊集得缠字丁卯,清末民国初,陈宝琛,临河循例会群贤，海上羁栖又一年。积雪涉春都作水，连阴逢霁似关天。相从携酒同登阁，有兴褰裳与刺船。岁岁祓除兵未寝，可堪南望战氛缠。
荫坪叠落花前颌四首索和己未及今十年矣感而赋此 其一,清末民国初,陈宝琛,恨紫愁红又一时，开犹溅泪落滋悲。世尘起灭优昙幻，风信蹉跎苦栋迟。水面成文随处可，泥中多日自家知。绿阴回首池塘换，忍覆长安乱后棋？
荫坪叠落花前颌四首索和己未及今十年矣感而赋此 其二,清末民国初,陈宝琛,蓦地风来似虎狂，荃兰曾不改芬芳。濛濛留坐香三日，草草辞枝梦一场。含笑蜜脾从汝割，将离婪尾有谁觞？无端更茹冬青恨，天上人间总断肠。
荫坪叠落花前颌四首索和己未及今十年矣感而赋此 其三,清末民国初,陈宝琛,柳绵榆荚各漫空，轮转阎浮共一风。啼晓相闻奈何鸟，抱香不死可怜虫。东扶西倒浑如醉，北胜南强未有终。为谢砑光赓舞曲，鬓丝秃尽净名翁。
荫坪叠落花前颌四首索和己未及今十年矣感而赋此 其四,清末民国初,陈宝琛,底急韶华不我留，馀春惜取曲江头。纵横满地谁能扫，高下随风那自由？几树棠梨差可馆，旧时花萼岂无楼？夜阑犹剔残灯照，心恋空林敢即休？
宽孙世讲画梅得自庭训顷将南游手书画便面为别赋谢即以赠行 其一,清末民国初,陈宝琛,论交三世忝年家，翰墨临分喜拜嘉。住惯北方耐风雪，却寻邓尉貌梅花。
宽孙世讲画梅得自庭训顷将南游手书画便面为别赋谢即以赠行 其二,清末民国初,陈宝琛,补之下笔占清寒，不买胭脂绘牡丹。得米山农元有例，世人莫作画师看。
愔仲馆丈寄示壬申除夕同复志作次韵以正,清末民国初,陈宝琛,本意冲天待一飞，轻身如入白登围。直成大错谁实铸，未远迷途应觉非。荒漠尽烦蓝缕启，旧都犹盼翠华归。同舟风急需心胆，不信阳春和者稀。
潜楼老弟病中乞为画松予诺之犹期其瘉也已而赴至意不可负写此并系一绝,清末民国初,陈宝琛,磥砢犹当中栋梁，廿年禁得几沧桑？此心不死如寒木，试上劳山更北望。
次韵和夜起,清末民国初,陈宝琛,自扪此局称心无？劳苦昭琴与惠梧。漫倚孤行擎北斗，倘收晚效补东隅。善人至竟言能受，盛德何妨貌若愚。忝长廿年及亲炙，兢兢求阙是真儒。
再叠平斋见示之作,清末民国初,陈宝琛,飘发朝朝感匪风，流离谁念信天翁？幸无机事防纯白，时复车尘恋软红。多难偷生聊作达，馀年寡过敢希功？喜君乐此犹无改，金石声遗出屡空。
平斋有书枉存并视近作次韵奉和,清末民国初,陈宝琛,八表氛祲积不澄，海壖雾雨木生冰。起楼无地规多景，磐石何年颂中兴？谁遣淹留长作客，自怜老秃渐成僧。闻君诗兴犹如旧，能忘宣南盛集灯？
题梁节庵山水画册,清末民国初,陈宝琛,断桥溃岸数家村，雨少晴多减涨痕。雪白鹅儿绿杨柳，日高犹自掩柴门。
次韵和樊山广和居即席作,清末民国初,陈宝琛,耄耋肩随羡健强，未须食乳学张苍。山游笑我期常失，诗学输君老益昌。酒保疑年怜旧史，历家书月感春王。市朝换尽黄炉在，犹拟追陪百十场。
登同泰寺秋朴有诗颇佳依韵酬之 其一,清末民国初,陈宝琛,笑我顽疏百不宜，笼纱耻博俗僧知。阴晴画意鸡鸣寺，三两人家麂眼篱。试茗清谈聊自遣，入林把臂问何时。迢迢诗梦湖亭月，辜负梅花又到期。
登同泰寺秋朴有诗颇佳依韵酬之 其二,清末民国初,陈宝琛,闲来何事最相宜？重访山灵话旧知。半日相陪携谢屐，一尊豫约醉陶篱。阳春郢曲谁能和？沧海云帆会有时。咄咄眉间英气爽，羡君真肖傅修期。
叠前韵柬宗白秋朴 其一,清末民国初,陈宝琛,销金羔酒不相宜，冰水烹茶味颇知。冷极犹呵吟絮笔，归欤待补种花篱。江湖浪迹多愁思，沧海横流有已时。霜霰虽严松柏翠，未应负却岁寒期。
叠前韵柬宗白秋朴 其二,清末民国初,陈宝琛,辞喧就寂与诗宜，此意宁为俗子知？暂作芙蓉依绿水，会看花树拓南篱。不教堕落淩云气，别有商量话语时。世事如棋无定著，区区恐负故人期。
读汉书,清末民国初,陈宝琛,萧萧鹤观晚春时，槐里千官盛漠仪。不是侍中归五柞，柄臣学术有谁知？
题刘文正文清父子阮文达祁文端胡文忠曾文正左文襄李文忠翁文恭诸公手札册子,清末民国初,陈宝琛,试从全盛日，数到中兴年。世与人相待，名兼位以传。各留心画在，未觉事功偏。沈陆当谁责，庸非运使然？
出都宿杨村作,清末民国初,俞明震,落日下寒沙，征夫犹未息。赢马带西风，行行度平隰。岂畏跋涉艰，但忧时事棘。土瘠稻粱稀，饥鸟投林急。忆昔别家时，凄风入庭室。我父病在床，母扶幼弟立。谓儿将远行，愿儿自爱惜。汝舅在闽海，见我恐无日。念我病且衰，见汝心尤切。弟妹各凄然，回头向暗壁。幼子牵妇衣，呱呱为我泣。相送各无言，皇皇日将夕。出门从此去，一棹浮空碧。载涉闽海涛，舟轮御风疾。登岸见我舅，沐发犹未毕。遥忆我母容，见舅心滋戚。我母齿尽脱，我舅发全白。俯仰二十年，悲愉感今昔。六月到京师，囊空嗟旅食。寄生忧患初，冥心赴沉挚。昨梦到庭闱，慰我久离别。旅思凋华年，春晖警凄魄。名场勿自误，去去复何恤。昨夜始出都，徬徨宿古驿。秉烛理残书，风劲檐霜积。偶检旧寒衣，缝纫千针密。岂必贵此衣，吾母劳筋力。衣痕日以旧，游子尚行役。披衣步中庭，一步一凄恻。关河多浮云，茫茫天地窄。
舟发萍乡遇雨,清末民国初,俞明震,趋枻避风沙，雨势压绝壁。万木噤无声，石气浓欲滴。层阴失象纬，猿鸟各悚息。侧疑坤轴陷，俯咋雷电逼。山颓万窍号，云水递呼吸。始觉澄潭腥，恍听幽岩泣。回虑抱深忧，远瞩愁六极。云破日气苏，万象复森立。水际一灯来，清光散空湿。冥会歛众嚣，存神偶寥寂。
鸿嗷叹 其二,清末民国初,俞明震,饥乌下林木，哀鸣念其雏。寒风聚野寺，官吏当门呼。歛筹散米粥，绕岸闻喧呶。瘦男忍饥卧，病男步趑趄。翁媪泣且行，呼儿待路隅。行迟粥糜尽，残沥不满盂。一盂繫四命，难润中肠枯。相视不忍食，欲食还踟蹰。牵衣乞过客，愿鬻儿为奴。但愿儿食饱，全家无所需。阿母不忍别，丁宁泪模糊。尚恐儿衣寒，为儿缝破襦。
寄如皋吕士云,清末民国初,俞明震,忆昔同车趁残月，天街铃语秋烟隔。禁门初日飞赤轮，击鼓腾腾曙星没。愁痕零乱出都门，剑光灯影同凄恻。风尘万事堕冥昧，何须气短刘费策。还家哭父泪血枯，十生九死惟默默。麻衣跣足别我去，渡头寒日惨无色。中年哀乐苦伤神，可怜几辈头先白。由来往事皆如醉，侧身敢谓乾坤窄。昨者朝廷命大将，闻道虎狼尽伏慑。雄风虽指天王旗，魑魅何曾膏斧钺。火球激射天如墨，云枯水立鲛宫热，腥风十丈飞肉血。君不见盈廷共诋和议非，师敌破敌穷心机。三十年来纷聚讼，夕阳楼橹空沾衣。荒斋有客望南斗，莽莽江湖短梦归。
游汉上琴台,清末民国初,俞明震,烟屿乍离合，流霞翼馀光。回波无尽情，原野赴苍茫。天意惜馀春，岩花閟幽香。感物情若离，藐生迹未忘。灯火压春流，微月生中央。湿雾散濛濛，凫雁静不翔。尘外亮有人，解佩凌沧浪。
晓游莫愁湖,清末民国初,俞明震,层台吐曙鲜，大星没城头。理带愉晴皋，揽思惓湖楼。枻响梦乍离，孤花照深愁。晻暧兵气苏，墟墓散羊牛。波光自含蓄，遥情荡未收。箫鼓恋天风，清歌递繁忧。离离寻坠欢，依依怨川流。委化怡春情，此意长悠悠。
寄和范仲林秀才,清末民国初,俞明震,故人别我无消息，江头日日愁风色。莽眇关河又一时，飘忽春光不相接。悲欢黯黯思昔游，脱帽笑指祢衡洲。无端落日照离别，从此烟波各自愁。眼前摇落知谁劲，可怜怀抱向人尽。歧路相看泣弟兄，天涯况复怜贫病。由来人事尽堪怜，岸然气与浮云连。乾坤万态震顽懦，几辈佼佼称时贤。书生睥睨真成误，婀娜如君有深悟。性情以外百不营，婉转深心托词赋。知君岁晏愁感多，放眼天地同坎坷。江天酝酿好风格，只今回首同蹉跎。潇湘夜黑雨声急，荒荒往事成追忆。独掩深屏剪烛看，檐花乱落春风色。可怜岁岁泣春风，况复孤儿途路穷。人生何处论知己，掩袂东望愁飞鸿。
长沙道中寄怀王木斋,清末民国初,俞明震,又听湖阴卧吹笛，十年人事真飘忽。至人乘物游无穷，今我胡为但兀兀。消尽回肠荡气中，中原落日看鸟没。登高临深有所哀，回薄万古心无极。几辈词流擅盛名，心光零乱同坠叶。中路因循枉笑人，沉吟我亦嗟何及。遥看芳草如有灵，神识超然入渺冥。万里归来真一梦，寥天思远风泠泠。怀人忆事非无故，侧身天地惊岁暮。此意王郎知我深，高歌往往有神悟。年去年来湖上行，偃蹇乾坤解送迎。请看白日下垂处，尽是人间今古情。
夜坐寄怀三弟,清末民国初,俞明震,亦无愁可说，庭院坐微阴。孤露怜渠幼，三年独此心。渐成生世感，悔涉江湖深。同是离群泪，哀鸿有断音。
送黄孟乐袁叔瑜下第南归,清末民国初,俞明震,窅然广莫费搜寻，不信虞渊返景深。役役终知孤愤在，星星同惜二毛侵。养生豹毅无兼术，历劫虫沙有道心。莫漫江湖悲瓠落，此身原是不祥金。
赠曾重伯,清末民国初,俞明震,世上悠悠竞儒墨，可怜于子惜飞腾。谁吹落絮漫天际，看转风轮在下层。花落花开春似梦，人歌人哭帝何能。钧天醉后无从问，坐息南溟待大鹏。
赠严铁吾水部,清末民国初,俞明震,小辩斤斤出尘垢，羞从人海證悲欢。承竿直可忘蜩翼，隐几何妨作鼠肝。人去虚帏通万籁，花深明月动微澜。观生我更支离甚，自把新篁作笋看。
送友南归,清末民国初,俞明震,市声忽触微茫感，带雨飘灯共此心。笑我忘形托人海，送君连日坐春阴。眼中历历昏鸦满，世外冥冥落照深。便拟遥情托毫素，微尘无地著沉吟。
甲午五月天津感事诗和慕庭先生韵兼示朝鲜使者 其一,清末民国初,俞明震,积水昼冥冥，孤危见一星。日光浮地尽，风晕隔河青。绝岛天如系，连宵雨不停。泥中更怜汝，含涕出都亭。
甲午五月天津感事诗和慕庭先生韵兼示朝鲜使者 其二,清末民国初,俞明震,更无人击筑，又见鬼含沙。隐约听风树，迟回踏浪花。万方悲坠叶，一角挽明霞。长白连秋气，艰难归路赊。
甲午五月天津感事诗和慕庭先生韵兼示朝鲜使者 其三,清末民国初,俞明震,飘忽看生事，无端泣路人。悬灯愁照海，收网劝垂纶。恻恻思全盛，依依望重臣。风云悲郁律，愁见九方歅。
甲午天津杂感和姚慕庭先生原韵 其一,清末民国初,俞明震,灭烛天光入，乾坤绝可怜。独成心皎皎，深坐夜渊渊。送日息群动，填胸哀昔贤。搏精尘壒外，暂比入山便。
甲午天津杂感和姚慕庭先生原韵 其二,清末民国初,俞明震,寂寞真相喻，宁知范子豪。危言伤大隐，一发系吾曹。激咏物情好，披风众窍劳。深心无不在，孤睨一星高。
甲午天津杂感和姚慕庭先生原韵 其四,清末民国初,俞明震,久雨荒生事，人烟惨淡中。连林答沉响，虚枕引低风。蝶影移灯入，蜂房隐壁空。就乾得生理，此意倘吾同。
甲午天津杂感和姚慕庭先生原韵 其六,清末民国初,俞明震,诙诡人间世，雏夷发尽青。愤时终自放，庄语待谁听。兵气缠蜗角，天声戴鹤翎。仙人缈瀛海，如我五霞軿。
甲午天津杂感和姚慕庭先生原韵 其八,清末民国初,俞明震,庆典中朝重，贤臣议礼佳。星辰罗地轴，鸾凤啸天街。近惜辽东信，终伤义士怀。圣人千万寿，四裔在庭阶。
食瓜,清末民国初,俞明震,屏息不知有天地，梦梦侧视如釜底。微闻殿角走轻雷，色然云物随人起。奴子献瓜大于瓢，持瓜待剖心摇摇。炎风蒸海绝飞挽，军容惨沮烧旌旄。堆盘见此晚霞色，眼底清凉不可测。避世何人解饮冰，稍借甘鲜驱内热。一气毋教遁齿牙，终怜肝胆非一家。自提血肠理烦郁，谁言伏暑能抵瑕。百骸冥冥我无苦，书来吾弟反病暑。对床忽梦呻吟时，有兄飘泊真怜汝。丞相作势大用兵，往往海上思飞腾。仙人微笑立云軿，坚我寂寞慰弟兄。曾侯祠庙堕烟雾，撞钟伐鼓惊迟暮。抱我悠悠一片心，潸然涕洒苍茫处。
和李公子经迈 其一,清末民国初,俞明震,相看谁挟幽并气，极盛门才有递增。当户河流风㶁㶁，隔年人到雨腾腾。君家忧乐关全局，天下低徊想中兴。近事忽堪横涕泪，海云樯燕百无能。
和李公子经迈 其二,清末民国初,俞明震,我生兀兀且自保，但到酒边皆泪痕。未必危言关大计，可无元气在高门。清时送日吾犹待，大地悬河雨乱翻。十丈荷花千亩水，宁能相对与忘言。
自韬光至灵隐,清末民国初,俞明震,架竹引泉脉，因松作雨声。乱云随我驻，孤月为谁行。涧合双流急，岩窥一线明。四山如睡觉，高处一峰晴。
和宋燕生 其一,清末民国初,俞明震,相逢且各开怀抱，涕泪乾坤百事艰。悱恻养成真气节，沉吟莫负好江山。情深枉自伤哀乐，物竞何从辨圣凡。我自支离托人海，介乎才与不才间。
和宋燕生 其二,清末民国初,俞明震,谁持下界三千劫，众口悠悠只自惊。别有性情求史隐，略通忧患著棋经。厌闻乱角随风转，坐送残阳看月生。歌哭未终人事改，古今同是百无成。
和宋燕生 其三,清末民国初,俞明震,几人流涕谈新政，我自低徊谓子贤。哀乐尽时忘孔墨，国身通后见人天。微波脉脉归沧海，弃木森森得大年。倘谓时艰求息壤，人间何处有桑田。
自清溪泛舟至寥山草堂分韵得堂字,清末民国初,俞明震,有约惜韶光，酒香花满堂。斜阳写哀艳，春意在微茫。持此与静者，相看谁老苍。映波最惆怅，初过少年场。
甲辰六月十六日登天童山访寄禅长老不遇留赠二首 其一,清末民国初,俞明震,我到深山公入世，人天哀感未分明。中年万事不挂眼，静夜一灯微有情。碧海沉沉那有岸，秋虫唧唧徒闻声。玲岩星暗诸天寂，待汝归来看月生。
甲辰六月十六日登天童山访寄禅长老不遇留赠二首 其二,清末民国初,俞明震,人世至今无可说，相逢端合话来生。交空四海公垂老，愁入深山雨易成。料得归来应有泪，不因禅定便无情。华严法界人能到，容我蹉跎听梵声。
待寄师不至留居山中七日 其一,清末民国初,俞明震,此来真隔世，了了悟初心。入谷窥天近，因松坐雨深。秋蝉悲旦暮，山鸟课晴阴。好景无真相，君听流水音。
待寄师不至留居山中七日 其二,清末民国初,俞明震,百转通灵境，云阴隔翠层。蹉跎吾到海，苍莽汝为僧。古树忘枝叶，群峰自爱憎。偶然会名理，何用说传灯。
待寄师不至留居山中七日 其三,清末民国初,俞明震,寺楼深不见，寥廓递斜晖。泉向云边冷，僧从雨外归。低徊清夜磬，悽恻故山薇。偕隐吾谁托，中年百事非。
别天童则悟禅师送至太白岭留赠,清末民国初,俞明震,真意久寥落，空山觉汝贤。世情真说梦，高处但悲天。恋恋辞清梵，行行感逝川。何当谢尘网，相对共忘年。
重过洞庭,清末民国初,俞明震,早凉催雨渡湘波，重见湖阴旧薜萝。风月至今仍跌宕，江山如我总蹉跎。孤城莽莽愁心叠，野日荒荒落雁多。天际一星明向我，混茫无地著悲歌。
四月十四日招秦伯虞邓熙之陈雨生并携琴师王耀先泛舟秦淮,清末民国初,俞明震,秦淮初夏景夷犹，薄薄云阴宿雨收。烟水有情诸老在，莺花如我一春愁。故家文物存刍狗，一代人心幻土牛。斟酌古今琴韵好，任他箫管在高楼。
丙午入都迂道至长沙十月十六日舟过箄洲,清末民国初,俞明震,落月怀人无限情，起看江色未分明。雾中但见千帆顶，天末微闻一雁声。得免飘零兄弟老，深于哀乐古今平。艰难幸践联床约，但恐重来白发生。
赣州杂感 其一,清末民国初,俞明震,共说趋炎地，曾无酿雪天。虫沙真厄运，冤愤有残年。客去心常醉，愁深月不圆。栖迟聊复尔，得地草堂偏。
赣州杂感 其二,清末民国初,俞明震,自昔存祆教，深山鬼国迷。结成衰世果，愁到万家啼。失计冤魂尽，惊寒日脚低。回光馀一照，仍见雨凄凄。
赣州杂感 其三,清末民国初,俞明震,隐几悲生事，披衣听晓舂。市声含惨淡，官计但弥缝。巫女醉谈鬼，蛮花红耐冬。养痈在穷谷，遗恨到寒蛩。
赣州杂感 其四,清末民国初,俞明震,后事真难问，前因更可哀。几人收涕泪，一雨长莓苔。霁影山围住，风声雁带来。谁教民气塞，远望一登台。
通天岩,清末民国初,俞明震,但见九州大，安知岩壑深。不有登高兴，安知天地心。少壮背人去，瞥如鸟投林。竦身伺日影，一息皆精神。回光射丛薄，细路披碎金。暂与涤烦冤，遗此一寸阴。百转出寒雾，隐隐浮城闉。晴雨失气候，万态含酸辛。惜此物力阜，郁塞无冬春。岳岳姚江叟，教养开芜榛。欲民通生计，先使变土音。豁蒙即治理，闭关皆弱民。我来理冤愤，百屈不一伸。高天照冥昧，后起无哲人。生平悲悯怀，望远情倍亲。况兹值岁暮，归心如转轮。
郁孤台寓斋,清末民国初,俞明震,檐角一铃呼鸟还，残宵归梦转清闲。风声到枕思乡树，月色愁人有乱山。一念可教沧海变，百年真到鬓毛斑。因循聊作鸿荒想，身在千岩万壑间。
长夜吟,清末民国初,俞明震,空江夜坐云崔嵬，合沓群山如马来。眼前瞬息恣万变，胡为墨守相争猜。新民有术不能道，沧桑一剧悲者笑。鬼神毕竟误苍生，迷信何曾有宗教。达官解事但形模，宪法不启愚民愚。百年积弱有天意，朝三枉自尤群狙。滩头水寒千丈落，颓波散尽趋大壑。洗涤山川有雨声，莫诉烦冤向寥廓。盘空大地如车轮，日光所被物态新。若使地轴不自转，谁是茫茫长夜人。繁霜夜陨乌啼苦，荒江此境成终古。错怨东方不肯明，那识西天日方午。
泊吉水三曲滩,清末民国初,俞明震,暮天群动息，惘惘惜孤清。岸柳愁中老，樯灯雨外明。悲来已陈迹，何处著平生。惟有星星发，催人心暗惊。
偕刘月农登八境台示同游诸子,清末民国初,俞明震,衙居绝朋欢，乘兴策游骑。步上八境台，恍如脱拘系。郁郁瞰孤城，脉脉延秋霁。生年去飘忽，忧患天所寄。弥望结层阴，人烟堕冥昧。帆静如有待，鸟惊若相忌。暝色赴依微，冈峦互睥睨。万感入迟暮，宦游非我意。坐对好江山，宁为百年计。此邦多达人，所悲在民气。吾子忧患身，抗心赴沉挚。至人通群情，毋忧负俗累。
步月偶占,清末民国初,俞明震,低帘灯影映残荷，别梦依依奈远何。夜久一萤深入露，月明双眼静生波。庭前独树看人老，天外愁云任鸟过。欲逐清辉向寥廓，秋风心事更蹉跎。
城头望夕阳西没感赋,清末民国初,俞明震,为愿残阳堕地迟，望中灯火转迷离。群山偃蹇都能隐，双雁回翔何所悲。一暝欲收江海去，回头如接混茫时。篱边剩有微光在，珍重秋心好自持。
改岁四日率兵度梅关赋此,清末民国初,俞明震,角声低不扬，磴道郁盘互。泉细湿云根，松高倚天柱。但闻白云香，不见梅开处。百转到关门，双岩尚掩护。南望失气候，青青露原树。山势万马腾，有力不能驭。遂令关以南，天然画畛域。群盗捷如揉，诱我逢邻怒。摧陷失雄心，避缩全世故。众鸟噪夕阳，人家隐寒雾。谁与辨烦冤，嗒然全吾素。
大庾乱甫定偕僚友出游近郊诸山 其一,清末民国初,俞明震,百转迷前路，从知出世难。长愁肝肺热，新霁水云安。闲淡看僧老，艰危逼岁残。在山泉似境，流作万重滩。
大庾乱甫定偕僚友出游近郊诸山 其二,清末民国初,俞明震,背日山常暗，惊风叶乱飞。哀时甘泯泯，望远独依依。乱定群情见，天空一鸟归。忍将垂老泪，长此送斜晖。
初春雨霁有怀,清末民国初,俞明震,一峰相向晚崚嶒，霁色犹寒隔雾层。深竹饱听连夜雨，曲房初见照愁灯。十年影事朦胧记，二月韶光浅淡增。正是江南好时节，海棠红蕊绽春冰。
游空同山遇雨,清末民国初,俞明震,远望烟中山，秀列如屏奁。近山失山态，历乱沙石兼。鼓勇得细路，山势如相钳。苔润垂绿发，藤老张紫髯。天然设危坂，惴惴各戒严。盘空踏鸟背，挂石欹帽檐。横风驱雨来，密点如胶黏。去寺不十武，黝黑万象淹。俯听云有声，怒挟虎豹潜。巨浸俨在上，数峰青露尖。须臾辨天色，一一排牙签。人从树杪行，鱼贯穿水帘。水声去复返，岩底嘶渐渐。万窍各自悲，馀响穷微纤。仆夫讵解此，过险徒沾沾。转路觅灯火，生增寒雾添。回看石壁下，新月弯如镰。
偶题,清末民国初,俞明震,借得邻家几树阴，朝朝呼客听流莺。敝冠不脱山林气，弱句先除儿女声。事过名场真一笑，雨收斜照为谁明。留贻无限沧桑迹，惟有韶光画不成。
游空同归投田家一宿,清末民国初,俞明震,檐树参差露晴光，炊烟缕缕低渡墙。乡村最好是春暮，家家饭熟松柴香。晓鸦笑我脱拘繫，绕屋飞鸣解人意。渊渊自惜肝肠深，世味无端集垢腻。煮茶烧笋邀客餐，怕闻父老谈辛酸。山茶一丛杂瓦砾，任他蚨蝶飞成团。别有深情向平野，多谢农夫饲归马。合无人处看春光，相逢同是悠悠者。昨宵梦逐孤云飞，山月不动光入帏。陶然自顾壁上影，夜气触境无町畦。朝来满目悲生事，世乱先愁老将至。絮影萍根此一时，他年来认空同寺。
信丰至赣县溪流曲折舟行万山中晚泊立濑墟遇雨,清末民国初,俞明震,溪流如带绕羊肠，结束巉岩一线光。天地忽收心悄悄，冬春无界景苍苍。孤萤避影知灯近，暗雾笼沙觉草香。消得老来诗境狭，万山深闭雨成行。
刘芋山研究农业世居浓溪山水清绝余维舟访之所设农业试验场种树成荫矣感而有赠,清末民国初,俞明震,昨过立濑墟，远见君家树。树树含春情，迎我浓溪渡。浓溪之水浓于酒，山光倒注绿可剖。山下溪流镜面平，双篙点破鱼不惊。君家恰在溪山曲，濯足溪流饮山绿。自栽松柘乱成行，忧来踯躅野人旁。直输心血作灌溉，独辟虔南树艺场。海天一粟君何补，躬耕小称溪山主。但为时艰惜好春，眼前寸寸黄金土。沉吟此际百酸辛，我亦长镵托命身。无田不渡浙江水，愁作东西南北人。
四月十五日重至南安夜步城头望月,清末民国初,俞明震,悠悠人事重经眼，㶁㶁溪流旧绕墙。明月入怀添悱恻，野禽呼我共苍茫。客中作客知官味，山外看山惜夜光。闻道今年渐生聚，边风吹过总凄凉。
驻大庾边境万山中阅南洋报知伯严梅庵宴樊云门前辈于六朝松树下即席有诗次韵奉和,清末民国初,俞明震,乘溜下绝涧，竹筏如怒马。农夫献家酿，酌以牛角斝。如何万仞山，低首荒城下。蛮歌迎七姑，铜鼓闹春社。久与枯僧邻，此景觉妍冶。冲风脚力健，曝日面皮赭。怪鸟雾中来，怒爪堕檐瓦。苍苍者山川，何处界文野。羊菌意有棱，猫笋可盈把。虽无李侯馔，适口吾聊且。一幅蛮荒图，悲来不能写。亦有百尺松，龙鳞尤古雅。不放六朝青，遂令知者寡。可怜王谢辈，同是悠悠者。
居南安十日书寄伯严 其一,清末民国初,俞明震,炎方十日愔愔雨，断送残春作早秋。鹜鸟有群皆独立，奇峰难画任冥搜。眼前事了未全可，胸次月明真不愁。便拟从容理归棹，从君袖手看神州。
居南安十日书寄伯严 其二,清末民国初,俞明震,词人例作伤时语，真感何因入肺肠。物论齐无书万卷，国身通有泪千行。羡君遗世换诗骨，笑我倾愁挥夕阳。琢句未除文字障，不知文字已沧桑。
通天岩夜坐书怀 其一,清末民国初,俞明震,山僧头未白，一树已飘零。石古云无性，潭空月有灵。暮天同脉脉，生事但冥冥。不识禅关近，藏山雨气青。
通天岩夜坐书怀 其二,清末民国初,俞明震,尘垢含生理，因循得道腴。书留残劫在，心比古人孤。静觉天无异，愁听鸟自呼。褰裳宁有待，迷路满榛芜。
夏夜山寺纳凉即景偶成,清末民国初,俞明震,一峰高受雨，远色尚空明。露草虫相语，风林月有声。夜凉贪坐久，幽极觉愁生。又见晨光动，劳劳愧此情。
行县至雩都入山寺避暑夜雨不寐,清末民国初,俞明震,四围修竹一山风，避暑人来佛殿空。扰攘虫飞灯影外，微茫秋在雨声中。昨非未必今皆是，世短终知境不穷。我比山僧更顽固，但将心事付鸿濛。
重过樟树镇,清末民国初,俞明震,短日荒荒入乱流，隔年重见望津楼。樯梢一雁悄然立，天外群山相向愁。论世不妨存幻想，微吟时复触沉忧。支离一觉虔南梦，针孔光阴笑白头。
庚戌正月十四日游半山寺次伯严韵,清末民国初,俞明震,昨岁古城隅，喧阗逐马迹。兹游复何有，败苇如折戟。山僧阅世变，惘惘肃行客。兴来泉悦耳，事往尘涴壁。偶然会心处，岂必夙所历。笑语得春先，馀寒觉昼寂。远望牛首山，小于坐旁石。六代兴亡图，一一罗几席。薄晴有新意，春气相与白。不有江山助，风光亦虚掷。感念半山老，大名毁所积。是非逐世改，来者又谁惜。明日约探梅，回视今复昔。
晓起小园探梅次夏午彝韵,清末民国初,俞明震,破晓一禽鸣，阴阴树如浴。朝霞犹未升，但觉天微绿。孤花谁与春，幽人梦遥属。烟外一枝寒，胭脂点初旭。隔断板桥尘，自补秦淮录。
送马惕吾赴赣州,清末民国初,俞明震,垂老将安归，光阴赴顽梗。稍通当世务，往往自矛盾。难与时人言，逢君一吐鲠。往者读明诏，灿然具纲领。中原万钧弩，挽之而射影。蒙马以虎皮，一鬨终自窘。翻羡十年前，民劳俗尚整。此意至可伤，及身容有幸。风气所趋重，道德司绳准。苟适得其反，圣哲甘泯泯。送君步城隅，惜此须臾景。须臾亦何惜，来日殊未省。且作暂时人，泪尽惟一哂。
陈善馀征君撰西石城风俗志复绘横山草堂图征题横山即西石城先生隐居地感赋十六韵归之,清末民国初,俞明震,先生爱乡土，日饮横山绿。横山有草堂，先生此耕读。初民知有群，风化基亲睦。乐生送死情，节之成礼俗。圣者导所趋，岂日新耳目。至味在人伦，持此驯百族。子学富九州，约之一丘足。踌躇进化理，琐屑有实录。此义今无闻，苍茫画林谷。遥知手一编，温温对樵牧。著意羲皇前，宁为世所牿。嗟余志四方，动与时抵触。六合新制作，谓可几一蹴。还念居游人，冥然自歌哭。子非耽隐者，类情反真朴。从知避世人，甘心友麋鹿。
哭宋燕生,清末民国初,俞明震,泯泯莫如归死乐，眼中人事日喧豗。深谈直到沧桑尽，阅世宁知孔墨哀。孤处论交真悱恻，千秋相望在尘埃。床头剩有呕心稿，地老天荒著此才。
游理安寺,清末民国初,俞明震,行尽九溪曲，获此烟中岫。下临十八涧，土石吐奇秀。到寺不知门，风枝接飞溜。乔楠千万株，劲与竹同瘦。巢鸟无高心，阴阴失昏昼。微觉世可悲，仰窥天如窦。松颠阁已欹，法雨泉可嗽。古意在微茫，名山谢雕镂。凭高纳万态，海色上襟袖。返照失中峰，群山有迁就。吾衰意何择，幽极神转瞀。了知出世难，清景付驰骤。
游烟霞洞赠学信长老,清末民国初,俞明震,檐角挂钱江，掉头失西湖。意识远始明，近山转模糊。入洞探雨窟，结屋通云衢。老僧不说佛，清与山同臞。了知众生性，料理食与居。精神到盐豉，土木神工俱。移坐得山情，留客锄春蔬。我佛至悲苦，度世愿已虚。师能解世法，但取近者娱。耳中万松声，味之成笙竽。他山自晴雨，吾归寻敝庐。
游山归泛舟出里湖待月,清末民国初,俞明震,山游腰脚疲，蜷卧如春蚕。漾舟出里湖，霁色明澄潭。群峰促使暝，若戒游人贪。一树尚残照，雨过南山南。湖光不能紫，细浪吹成蓝。濛濛觉远喧，渺渺穷幽探。月出天水分，始知风露酣。各有愁暮心，诗味从可参。清景何处求，湖燕飞两三。一失不可摹，此意吾宁惭。
行土峡中抵会宁行馆次子言原韵,清末民国初,俞明震,与子长安来，一月已过半。朝发青家驿，畏途愁日晏。悬车下绝壁，浊流倏瀰漫。飞鸟到来深，颓云匿不散。槎枒生地穴，破碎撑霄汉。仰望白日乾，俯穿泥没骭。车从涧底行，心与悬岩乱。出险眼渐明，停鞭指行馆。酒注肝肺热，深谈复达旦。新机万弩发，势若水滮涆。方舆自风气，朝报成断烂。欲通江海情，孰与置邮传。忽忆去年游，湖亭瀹茗碗。今夕复何夕，风沙满庭院。
渡黄河西岸行万山中,清末民国初,俞明震,积土如穹庐，叠石如夏屋。落日如车轮，奔驰入荒谷。风含万里声，草无一寸绿。人言开辟时，地水相抵触。至今水裂痕，纵横贯山腹。山腹俯千寻，其下窈而曲。当年海底形，一一森在目。昆仑西来脉，矫若龙蛇伏。积气尽东趋，尾闾成大陆。神功不到处，留此鸿荒局。八月雪花飞，高峰削寒玉。盘天入泱莽，度地有盈缩。欲穷变化根，心远境转促。翻羡北窗人，卧游一丘足。
咸水河,清末民国初,俞明震,入谷复出谷，我行咸水河。白日寒悄悄，病树犹婆娑。生存竞枝叶，人老当如何。高原无定形，绉叠如涛波。洪荒一片土，风日能消磨。遥峰匿光影，薄暮愁山阿。时艰付悠缪，行役怀坎轲。触感适然止，虑远伤心多。君听牧羊儿，高唱伊凉歌。
壬子元旦 其一,清末民国初,俞明震,烛烬千家晓，悲欢又一时。人迎新岁日，春入未花枝。论世含醒醉，编年有信疑。生存聊复尔，庭鹊冷相窥。
壬子元旦 其二,清末民国初,俞明震,念念皆成劫，生生各有因。一年更始日，双鬓暂时人。猿鹤哀同调，沧桑幻早春。风轮弹指转，何处觅酸辛。
述哀,清末民国初,俞明震,预料事当尔，此意至悽切。况复身及之，生死吾安择。自吾成童时，民劳得小息。书生困帖括，懔若抱残缺。人知王室尊，那计生事拙。默窥朝野情，不醉常兀兀。人以官为家，遂以官立国。鄙夫竞濡沬，贤者或矫饰。泥取古昔名，新理任汩没。我与世同化，所学岂殊辙。深悲来日难，匹夫与有责。侧闻宪法立，迅疾万弩发。亲贵集大柄，四海各休戚。所持进化理，忽与初念别。踯躅将安归，放情山水窟。江南厌靡丽，度陇苦萧瑟。风气递旋转，人心有南北。奈何势所激，一发不两月。心知人世改，愁到海水竭。兵气郁不开，关河信四塞。去官如脱囚，心死身则适。改岁天气佳，浊酒容一呷。晴风入寒沙，泉动冰滑滑。占天有生意，望春犹恍惚。谁与解烦忧，如石不可掇。
得寿臣三弟书 其二,清末民国初,俞明震,长镵托命吾何有，夜雨联床老更难。姑妄听之容笑傲，万无可说祝平安。一生忧患知谁健，十月音书隔岁看。纵使馀年好相见，人间赢得是辛酸。
纪梦,清末民国初,俞明震,出门冰嵯峨，欲游兴屡辍。胸中千万山，偃蹇不自得。一梦堕苍莽，山山弄春色。结想每形役，虚空有禅悦。觉来天气佳，初日在墙缺。风远市声微，窗虚尘影直。濛濛换朝气，扰扰触陈迹。生事如转轮，静者窥其隙。枕痕叠忧患，睡意能超忽。还觅梦中山，翛然映空碧。
将至秦州避乱次陈子言留别兰州诸友韵,清末民国初,俞明震,国身通本春秋旨，海内从教索解人。绝塞散存专制体，一廛今作幸生民。少年慷慨犹摩剑，乱后光阴看转轮。梦醒莫愁身世改，雪中一鸟已鸣春。
自一条山出长城寄怀赵芝山都督,清末民国初,俞明震,束风吹沙春无色，白日荒荒草痕黑。驱车不向中原行，藐然大地无空阔。天低野旷不见路，沙上行人愁日昃。一驼回首向长城，绝似湖阴孤鹭立。两年放失江南春，翻从绝漠望乡国。故人赆别知我贫，语我重来意悽切。乾坤已更新涕泪，阅世难循旧车辙。我行万里蚁旋磨，君拥岩疆龙起蛰。散兵无术绝输挽，穷边例为人弃置。时艰不作来日计，改弦往往穷儒术。人间何世我别君，君自忧危我萧瑟。尘昏跃马一碗泉，聊取甘芳解烦渴。
泛黄河自宁夏达包头镇舟行杂咏 其一,清末民国初,俞明震,多少沧桑事，艰难有此行。穷边飞鸟尽，残月大河横。出塞人情远，还家白发生。明知覆巢下，流涕说归耕。
泛黄河自宁夏达包头镇舟行杂咏 其二,清末民国初,俞明震,日落长城窟，悲风起贺兰。草肥知马健，地僻引渠宽。石色天西尽，人心乱后看。无为怨回纥，生事日千端。
泛黄河自宁夏达包头镇舟行杂咏 其四,清末民国初,俞明震,冲沙两岸风，舟疾欲浮空。草色不成绿，柳条才吐红。意中有春日，身外即鸿濛。磴口鸡鱼贱，传闻西道通。
泛黄河自宁夏达包头镇舟行杂咏 其五,清末民国初,俞明震,西风不成雨，吹入小单于。弃地常千里，神功有后图。水低斜岸出，天远片云无。碧眼谁家子，新开百道渠。
泛黄河自宁夏达包头镇舟行杂咏 其六,清末民国初,俞明震,草间黄帽影，两两出番僧。不问人间世，长燃佛界灯。羁縻天所弃，迷信帝何能。寥廓无兴废，从兹泯爱憎。
泛黄河自宁夏达包头镇舟行杂咏 其七,清末民国初,俞明震,扁舟出碱涝，日薄昼冥冥。岸蚀沙能语，云开风有形。极边无戍鼓，何地戴王灵。留得千秋影，狼居两点青。
泛黄河自宁夏达包头镇舟行杂咏 其八,清末民国初,俞明震,舟环乌喇特，面面饱看山。杂树自生灭，河流时往还。毡庐寒暑共，国界有无间。垦牧强权在，边民尽出关。
泛黄河自宁夏达包头镇舟行杂咏 其九,清末民国初,俞明震,闻说阴山近，横流入地行。梦悬青冢影，风有黑河声。市远寻车辙，尘昏压土城。万方同永夜，孤烛自分明。
泛黄河自宁夏达包头镇舟行杂咏 其十,清末民国初,俞明震,家似离巢燕，身如出塞云。窥天终自幸，垂老厌多闻。河尽东南转，山从朔漠分。纪行聊复尔，大地本无垠。
乱后返金陵故居 其二,清末民国初,俞明震,十日闭门居，洒扫有常课。诗味贮别肠，不受时论涴。世或有唐虞，馀年事耕作。荒秽久不治，乱叶惊风过。轩窗亦云敞，惜哉藩篱破。
癸丑元旦简李梅庵道士,清末民国初,俞明震,旧历仍新岁，黄冠自腐儒。天宁惜矛盾，世或有唐虞。卖字应开市，游春莫问途。酒肠无热处，和泪饮屠苏。
哭刘姬,清末民国初,俞明震,已诀忍再见，返恨死难速。止我勿登楼，呻吟抵床褥。那知楼下人，肠断不可续。惟馀百悔心，迸作一声哭。避疫卫生言，宁堪待骨肉。人病尔服劳，尔病仰空屋。持此例平时，感叹到佣仆。补过生无期，天乎何惨酷。诗成付稚女，是我酸辛录。认父哭母声，开函时一读。沧桑万事改，吾衰景尤促。回身视家人，早死庸非福。泪尽忽失笑，待我湘山麓。
重至金陵故居吊刘姬,清末民国初,俞明震,罢絮光阴萍满池，春风吹鬓白成丝。明知生累翻悲死，难遣中年况近衰。花竹每思初种日，江山重见独来时。人间万事成追悔，地老天荒却怨谁。
园居杂诗 其一,清末民国初,俞明震,入门百不适，合眼常昼眠。忽惊檐雀语，恍如晓行天。去年脱命处，黄河浩无边。妇孺暂相保，惴惴亲狼烟。谁知伤心事，转在生还年。阶前众草靡，一树独兀然。树叶覆我身，树根入黄泉。黄泉我不见，根叶常牵连。为报泉下人，吾衰不如前。
园居杂诗 其二,清末民国初,俞明震,晴日惯损花，一雨泥中委。托命本不长，春光能有几。茕茕花下犬，见客垂两耳。三年汝犹活，丧乱殊未已。我作病鹤看，呼入竹林里。竹林风露寒，不似卧花底。
园居杂诗 其三,清末民国初,俞明震,皇天不悔祸，积非遂成理。乱世多伟人，圣言召群毁。廓然去藩篱，未睹宫室美。一鬨倾国维，再裂到人纪。不知近何为，倏又大波起。树底闻扣门，动色走邻里。深人含一悲，智士持两是。有如凶岁农，颠倒晴阴里。嗟余忧患馀，脱屣到妻子。忘身未忘世，那便了生死。
夜雨待萧稚泉不至,清末民国初,俞明震,逢君三月暮，不似往年春。况听荒城雨，同为永夜人。安危灯共影，喧寂树成邻。坐久晨光动，还看百态新。
早泛清溪,清末民国初,俞明震,清溪绕栏行，看山如屋里。春风吹不晴，晨光在烟水。未觉轻桨移，隐隐双桥驶。绿草高上城，下有女墙圮。野航旧画船，萧瑟柳阴底。柳阴茶灶香，三五聚邻里。渐忘独行悲，差有生还喜。归来未停午，花木净如洗。鸟语传两家，山光争一几。送客还闭门，高眠日斜起。
偶成 其一,清末民国初,俞明震,再来仍隔世，一笑是还家。窗有三年纸，春无十日花。野藤低挂笋，暗水暖藏蛙。料理闲中事，安居愿已奢。
偶成 其二,清末民国初,俞明震,石径春泥满，花篱暗草侵。乱馀悲世晚，人老闭门深。客以新醅至，天教霁月临。离离墙外影，栽竹渐成阴。
游半山亭,清末民国初,俞明震,偶然占一壑，事过如秋烟。如何此亭名，千载惟公专。后人惜古意，添筑屋数椽。上结云作顶，下借石为阑。渡叶宁知数，藏山无碍宽。一朝搆兵火，瓦落如奔泉。凄凄雾中眼，误作台城看。此邦多丧乱，好春无百年。幽草胜花时，此恨公能传。我身如独树，不死常兀然。不见绿阴底，破网蛛丝牵。洁身远蚯蚁，那复计孤悬。
同伯严后湖观荷,清末民国初,俞明震,城头紫烟低，城背莽萧瑟。江山不满眼，万荷补其隙。初花弄光影，颠倒一湖叶。繁声疑雨来，微凉散空阔。小艇不容篙，趺坐波平膝。欹岸出荒洲，稍见兵火迹。当年岸帻处，廊空积潦入。倒影两秃翁，风亭坐超忽。清香满残照，绿意上鸟翮。遗世渺愁予，见汝亭亭日。溟渤非不宽，万事在眉睫。
暑夜同子大伯严泛舟三潭,清末民国初,俞明震,厌乱托逃暑，适可聊自娱。况有素心人，同就湖上庐。今夜天气佳，雨收片云无。相携泛明镜，艇子轻于凫。满载万斛凉，冲烟出菰蒲。乱星倒山影，浸入碧玉壶。三潭风露香，缥渺化人居。佛灯隐荷盖，桥语惊行鱼。奇石鬼皴面，高柳萤悬珠。翼翼三角亭，一瞑收全湖。山行多歧路，爱此波平铺。窅然入深黑，遗世真吾徒。
游灵隐寺,清末民国初,俞明震,灵鹫下层霄，翼覆东西峰。仙山此堂奥，镇以飞阁雄。我来丧乱馀，三年一孤筇。松柏见威仪，双涧回天风。森然千佛场，驰道青濛濛。高蝉无停响，静壑窥玲珑。诸天在咫尺，喧寂皆灵踪。冷泉出亭根，照我再来容。汲深性不灭，清极圣可逢。生平尤悔心，不为寺楼钟。一鸟驮禅去，下方云正封。
湖庄晓起,清末民国初,俞明震,卧闻菰蒲声，疏棂觉风入。灭烛延曙光，荷边有微月。湿萤飞渐稀，阴阴一湖白。老夫常早起，颠倒忘历日。但觉春风时，看看到暑末。此时东方高，水禽先聒聒。清露不盈头，世事如乱发。暂避眼前人，终愁秋后热。安得浓淡山，变尽沧溟色。
读散原鬼趣诗,清末民国初,俞明震,夜读散原诗，矮屋环冬青。叙乱托鬼语，叱诧来精灵。我无寂灭想，阅世终冥冥。万古一髑髅，黯者先逃刑。合眼梦唐虞，糟粕遗六经。齐民岂有术，魑魅能潜形。竹梢寒月来，灯影如孤萤。穷巷与世隔，人鬼无畦町。微吟坐达旦，一鸟窥檐听。
园竹,清末民国初,俞明震,培土竹树根，日脚下墙屋。邻翁荷锄来，寒天吾汝粥。城中几名园，乱后遭践蹴。人心无瓦全，草木含亲睦。今日晴不风，烟洗数竿绿。交影上危亭，轻阴脱拘束。岂伊耐岁寒，心虚了无触。坐送萧萧声，百忧宁可赎。
园柏,清末民国初,俞明震,种柏青溪旁，古色上墙屋。十年忧患人，树此嶒崚骨。郁郁岁俱深，童童立可独。今年一冬晴，河乾冻龟缩。惴惴愁四邻，荒园日气浊。香叶不受凋，照我须眉绿。全命懔冰霜，居安对雍肃。从兹剪荆棘，一寒闭门足。但恐旱象成，明年无此福。
寄李梅庵道士,清末民国初,俞明震,沧桑一道士，矮屋坐萧爽。得食有童心，黄冠仍大颡。有时得名迹，阿弟共欣赏。醉学石涛颠，洒墨大如掌。人间果何世，破笔入苍莽。昨闻阿弟病，日日趁车往。车往复车来，的的关痛痒。观君蓄弟心，触我救时想。出世莫出家，酸辛告吾党。吁嗟解人难，思君徒怏怏。
岁暮园居杂感 其四,清末民国初,俞明震,安危从可托，北望一踟躇。世变憎吾老，眼空聊尔娱。未忘晞发感，终惜窃钩诛。残腊垂看尽，荒城万木枯。
岁暮园居杂感 其五,清末民国初,俞明震,寒日如烟淡，遥峰与雁平。微吟万象待，早起一身轻。对局搜残劫，摊书拥百城。不亲无益事，辜负有涯生。
岁暮园居杂感 其六,清末民国初,俞明震,小阁留宾处，寒山不改青。悠悠万人海，落落两晨星。遁世全哀乐，忘身自典型。萧萧一庭竹，留尔不曾听。
岁暮园居杂感 其八,清末民国初,俞明震,家在未忘俗，米盐殊有情。编篱邻犬入，剪树乱蓬生。衣敝从吾老，身闲觉世轻。且虚临水阁，留待读书声。
癸丑除夕旅居上海,清末民国初,俞明震,腊尽知何世，称觞笑比邻。计年仍此夜，送老又明春。入市忘新历，无家作幸民。未成浮海愿，灯火认迷津。
初春重至西湖,清末民国初,俞明震,曲槛阴阴水绕庐，雨花风叶看西湖。无多来日思前事，剩有春光赚老夫。向晓乱山分紫翠，隔年寒涨没菰蒲。何须更觅伤心句，满眼烟波鬓影孤。
园居早起,清末民国初,俞明震,夜枕数钟声，心定万缘了。醒睡界未分，清思堕莽渺。灯暗窗影来，朦胧觉春晓。甜香入帘幕，花气在襟抱。老与世情疏，所得惟起早。中庭露未晞，三五见烟鸟。悬知日中事，万类各饥饱。人生无限情，但觉初境好。保此平旦心，天光入窅窈。
乙卯上巳日修禊十刹海分韵得洒字,清末民国初,俞明震,八年不到十刹海，泼眼春光忍抛舍。旧时燕子再来人，相逢同是悠悠者。词流老去抱冰死，犹傍宫墙作春社。倚楼烟柳断肠处，斜日苍黄乱鳞瓦。旦暮承平又一时，瓮中春色谁相假。东风作恶尘土飞，咫尺湖光不忍写。哦诗赌酒盛文物，顺时哀乐吾聊且。未死尚思来日事，故园樱笋初盈把。料量春事不如归，经天泪向苍茫洒。
乙卯除夕,清末民国初,俞明震,一笑真成幻，尧天入禹天。继承无旧历，疑似又新年。但觉儿童长，终知身世悬。春王谁秉笔，凄绝纪元编。
睡起,清末民国初,俞明震,稳卧绳床身世平，蘧蘧睡味比茶清。梦长梦短了无迹，窗暗窗明过一生。读史难通今日事，闻歌不似少年声。晴光偶动春游兴，江路微茫雨又成。
丙辰中秋日雨约同人饭于法相寺,清末民国初,俞明震,湖居不见中秋月，偏向僧楼坐雨深。避世渐谙蔬笋味，入山终负水云心。人生适意每不足，眼底有诗何处寻。还我一庵听说鬼，涧松岩桂各萧森。
丙辰重九龙井登高,清末民国初,俞明震,老觉人前万事非，登高望远独依依。难披榛莽凌千仞，已许湖山共落晖。世改性随龙不灭，天空云与雁同飞。年年此会成今古，短鬓萧疏我自归。
登高再和仁先一首,清末民国初,俞明震,病起逢君作重九，绝顶拄杖相追寻。秋光为我洗林莽，天界自高无古今。笑听野老说城市，坐待山气分晴阴。携壶赌酒少年事，俯视落照同幽深。
子纯丈诗来和新居次韵奉酬,清末民国初,俞明震,编篱除草屋新成，真乐翻从寂寞生。喜就高人课盐米，卧听山鸟卜阴晴。沟容积水通荷路，树捲秋风作雨声。乞得甘泉留茗饮，夜瓶音里隐龙泓。
湖居与仁先结邻赋呈四首 其一,清末民国初,俞明震,世转无穷境，人生有收束。老寻湖上庐，沧桑了无触。一篱分割据，图史罗百族。借君寒菜畦，画此井田局。我自娱寂寞，君还课耕读。童稚禀礼法，山水含亲睦。晨炊松柏香，书声过墙屋。日脚淡厨烟，饭熟书还熟。此是承平声，念之泪盈掬。汶汶五十年，旧梦今可续。
湖居与仁先结邻赋呈四首 其二,清末民国初,俞明震,平湖寒不风，曙光隐微月。自起开柴扉，霜篱犬争出。昨宵闻夜渔，灯火倏明灭。惊尔花底眠，狺狺任呵斥。日出辨鸟声，又入东邻壁。心知一饭难，甘充两家役。跳浪非不豪，帖耳听悚息。老至惜物情，生事同悽恻。君看麋鹿性，忍受嗟来食。
湖居与仁先结邻赋呈四首 其三,清末民国初,俞明震,飞鸟入深谷，遗我以窅然。幽境不可逐，坐看风炉烟。韩子就今懦，蒙叟尊神全。苟能通此意，却病惟痴顽。动驰域外想，未觉心地宽。吾庐适可止，但取远与偏。花竹有新意，云水皆恬安。饱食肉边菜，端学忘家禅。妙窍观如何，还我萧寥天。
湖居与仁先结邻赋呈四首 其四,清末民国初,俞明震,西湖天下奇，移步各殊形。传之画师稿，意匠存模型。遂令游观客，颠倒遗性灵。老夫独迂怪，筑此背湖厅。懒焚天竺香，不礼三潭星。编篱辟幽径，种竹可中亭。南北两高峰，列几如罍瓶。霜天色黝黯，补以湖面青。置身入闲冷，借景皆空冥。东邻有高士，避俗常独醒。取舍定先我，隔篱呼与听。
吴子脩丈约游西溪,清末民国初,俞明震,西溪九月水清绝，流入法华浸山骨。掠波艇子轻于瓢，满载秋光款游客。山僧解事列藏轴，觅遍题名感陈迹。卷中同是沧桑人，后死重来倍悽恻。主人避世重乡贤，指点当时隐居宅。木主亲题月上名，荒庵香火馀芳洁。百年人事忽翻新，野荷花现女儿身。影堂遗挂等闲事，庙貌湖山大有人。
游云栖谒莲池大师塔,清末民国初,俞明震,云栖背西湖，浩荡宜江景。到门山又合，步步人孤冷。莲池旧道场，僧众具纲领。略参入世法，肃客进瓯茗。无住方味禅，入林忽思笋。率性本自然，觉妄异俄顷。深廊昼悄悄，寒翠上襟领。还寻祖师塔，飞雨过峰顶。万竹无一斜，烟云自严整。始知物象微，戒力常昭炯。嗟余脱世网，颓放失修绠。坐收海潮音，胜闻晨钟警。窅然吾丧我，遒境倘可引。
钱厚斋投诗赠梅二树次韵奉答,清末民国初,俞明震,连阴四海昏，一雪千山洁。冻鸦如我闲，朦胧戢双翼。故人赠双梅，高与冰檐接。锄根去泥滓，挂影补篱壁。春意破鸿濛，花气通山脉。心从冷处求，室有幽香入。灭尽少年迹，毋为烟景惑。窗寒一人晓，天空万花寂。皎然丘垤平，何处寻荆棘。避世全吾真，日醉孤山侧。
丙辰除夕,清末民国初,俞明震,改岁天无异，窥人烛有情。骈枝五除夕，冥想一儒生。雪尽门初启，巢危鸟不惊。寺钟不停响，谁认隔年声。
同潜道人登会稽山谒禹陵,清末民国初,俞明震,漾舟寻禹穴，百里同春风。桑麻翳平野，钩画千渠通。蕞尔海东隅，乐利神所钟。千山拥藜杖，扶我入清雄。俯惊岩壑奇，始悟积水空。在德非馨香，辟此五亩宫。幽怀忽整肃，万籁皆笙镛。烟云到海尽，浩荡思神功。道人精地学，纵览登炉峰。桑田变沧海，此理焉能穷。滔天来日难，蚁磨随西东。
登柯亭七星岩,清末民国初,俞明震,幽意如有获，巉岩晴复阴。竹凉通海气，酒好入乡心。凿石云根见，忘机鸟路深。逝波人不觉，潭影日萧森。
登快阁访姚隐士不遇阁多藏书放翁故宅也留题一律,清末民国初,俞明震,浊世无隐地，闲门只独醒。书留儒者事，山向旧家青。一舸通沧海，疏窗纳曙星。重披剑南集，乡梦久飘零。
剑臣雨中过觚庵留二日,清末民国初,俞明震,与子廿年交，冠裳弄恢诡。动驰身外名，妄念参悲喜。真到天地翻，相看只如此。出世岂空言，吾庐枕秋水。愧无辟谷方，炊烟时一起。等身若众木，回心向初地。始知寂寞中，无惧亦无悔。山鸣暮雨深，秋光在灯底。了了去来今，悠悠吾与子。隔水倘结邻，云山从此始。
法相寺归遇雨,清末民国初,俞明震,寺门深不见，山静澹忘归。鸟已知人处，雷真逐雨飞。压湖天漠漠，迷路竹依依。拄杖看泉落，劳生未息机。
晓起满觉珑看残桂,清末民国初,俞明震,乍乍纸窗明，悠悠百虫绝。渐生今日意，开门步残月。言寻满觉珑，远见炊烟白。丛桂无寒花，葱茏避秋色。香后悟真空，云山自高洁。十年沧海事，六度重阳节。悲哉支离叟，独向苍茫立。
由六和塔归觚庵偶成,清末民国初,俞明震,何因分觉妄，渐喜断知闻。佳客来如燕，晨炊错认云。一凉秋到骨，幽极鹭能群。剩有登高眼，悠悠送夕曛。
丁巳重九日登烟霞洞读仁先六截句感赋即赠,清末民国初,俞明震,归云如箭山如马，直压钱江出胯下。纷纷朝暮乱雨晴，洞口黄花无一把。去年龙井看落日，秋色招人荐尊斝。一年容易君南归，心自沉冥气潇洒。入山以后无甲子，我与秋山共清暇。伤高回面参古佛，顽石嵯蛾钟磬哑。君知此意得真象，无主秋光任挥写。蒲团题记六重阳，攀天留待重来者。
七里泷登西钓台吊谢皋羽先生,清末民国初,俞明震,山川以人重，风日信清美。子陵有钓台，遂专桐庐水。盘曲七里泷，舟行如瓮底。当年蹈海人，晞发曾经此。天在万山中，阳乌匿葭苇。一恸上西台，残年哭知己。人间果何世，来日殊未已。空存汐社名，留作沧桑纪。我来九月暮，拍拍凫雁起。孤筇与夕照，萧瑟同千里。伤高莫回首，临流先洗耳。难酬烈士心，悠悠阅众死。西风飒然来，归去吾衰矣。
登葛岭初阳台,清末民国初,俞明震,朝寻外湖山，暮踏里湖月。烟水小朝廷，南渡君臣热。湖山非霸图，代谢同驹隙。至今葛岭旁，蜃楼幻金碧。今日天气寒，凭高风猎猎。钱江背城去，团团一湖白。从知止水清，不共惊涛没。悠然物外身，眼底惟秋色。雁背看斜阳，霜天下红叶。莫问半闲堂，草间鸣蟋蟀。
韬光寺,清末民国初,俞明震,同在山光中，奇峰不足数。绝顶名韬光，万象待吞吐。我从灵隐来，幽境出廊庑。剖竹引泉流，扪萝接虫语。含霜众壑阴，冲风一雁举。欲穷抢海观，惟见颓阳俯。窗然入钟界，拨雾迎寒杵。洪声起何世，激荡成今古。生平哀乐情，聊借湖山补。不学春游人，纷纷论晴雨。
和散原游桐庐至七里泷钓台作次原韵 其一,清末民国初,俞明震,独昵近湖山，几失烟江景。孤篷与鹭争，渐入桐庐境。衔江接红树，斜斜复整整。云光淡相染，天无成古锦。山水无定形，奇变出心影。未成浮海愿，弥觉天机永。暮傍桐君山，旅夜抱虚警。相逢莫问名，出世先止饮。烟波有戒心，身世成悬瘿。不见披裘人，渔火明孤枕。
和散原游桐庐至七里泷钓台作次原韵 其二,清末民国初,俞明震,晴江啼画眉，烟屿如浮杯。有山不真隐，游钓皆凡材。郁郁旋螺门，一水争潆回。风日不到处，古祠傍山隈。钓台东西峙，不受群峰排。前年旧鸥鹭，相见如惊猜。乱世无隐地，焉知我重来。筇边落日尽，淡淡烟光开。依稀痛哭记，留与今人哀。苟乏超世见，江山无好怀。卧石灭残字，斑馼千年苔。丝风重九鼎，天意宁徘徊。
和散原游桐庐至七里泷钓台作次原韵 其三,清末民国初,俞明震,却病始登山，三度憩祠屋。风日老蒹葭，欲往迷前躅。从容理归棹，水流山簇簇。暮色苍然来，人天渺一粟。漏釜燃湿薪，烟篷坐瞑目。散翁酒肠空，三子但扪腹。浪游有饥饱，一笑境难续。袖中亭林诗，应向西台读。杖策追光武，群雄亦粥粥。莫道客星孤，终古桐江绿。
丁巳除夕,清末民国初,俞明震,一鬨真成醉，残年事可哀。更无馀日待，谁遣早春来。汉腊存刍狗，深杯忆旧醅。风枝见栖鸟，为尔一徘徊。
游破山寺睹翁常熟师遗墨感赋,清末民国初,俞明震,出郭晨气清，鸟声杂悲喜。初日明高林，山在绿阴底。何处觅禅关，潭空竹烟起。郁郁松禅翁，放逐曾经此。寺僧索题额，留作藏山纸。神味在青冥，泼墨皆云水。从知忧患心，妙契清净理。前游已隔世，樵径青未已。山随人意深，万事沧桑里。
暑夜雨初过平明泛舟出南湖,清末民国初,俞明震,昨夜南山雨，雷峰净如拭。澄波倒天影，云来满湖石。石底一星明，馀光随桨没。忽惊鸥背红，荷边上初日。曙色分远近，湖光有明灭。渐觉东方高，市声出烟隙。日计在一晨，生事纷如发。蜕世吾何曾，替人愁午热。万事不如归，南湖风猎猎。
送大维侄赴美国入哈佛大学,清末民国初,俞明震,厌世非人情，衰年望子侄。送尔万里行，百感集呜咽。自吾成竟时，艰难生计拙。人视官为家，学与世同辙。兀散聊自娱，游心慕庄列。牵萝补屋难，坐视藩篱撤。尔往晰新理，淑身即救国。并世无学人，人心遂荡决。常懔风俗忧，勿与性情格。尔父病且衰，我死更旦夕。国危家偶存，所悲在来日。来日吾安知，极目海涛阔。
晓发铜青峡望贺兰山绕河套北行,清末民国初,俞明震,入塞复出塞，黄河如奔马。捩舵贺兰山，谁是重来者。一发见中原，惝恍泪盈把。沙飞万里黄，月出半轮赭。况闻宁夏乱，战血膏原野。遗黎对鸣咽，一去吾宁舍。极目断冰流，鹰边辨庐舍。行役但悄悄，人烟渐清暇。野旷驼为城，屋低泥作瓦。不知春几时，寒日垂垂下。
赋得杨柳读书堂得书字五言八韵,清末民国初,俞明震,杨柳依依处，溪堂画不如。漫歌金缕曲，还读玉函书。翠幄莺巢稳，青箱蠹简储。砚浮花隐约，帷隔影扶疏。乐拟翁森句，阴宜靖节居。琅环牙轴叠，掩映彩旗舒。虚幌和烟捲，柔丝待雨梳。琳琅珍秘阁，乙览万机馀。
小学堂歌,清末民国初,俞明震,传闻四境内，私塾尽改良。入城吞声哭，听我歌学堂。古祠蔽风雨，门额书皇皇。中庭有偶像，教室设两厢。童子颇活泼，鱼贯而雁行。亦有四五辈，面目渐老苍。乱发垂过耳，垢腻无完裳。列坐乃凌乱，争就檐隙光。讲师入讲席，气静声不扬。面壁写粉字，古语连篇长。就中一老儒，口说颇精详。因授读经课，为讲达孝章。若者天子孝，若者诸侯王。群儿互耳语，或但两目张。朦然又移晷，咳唾如沸汤。吁嗟十年内，此事讵可商。我闻东西国，校舍周穷乡。儿童心理学，何以基富强。此意难具陈，请君学牧羊。牧羊得羊性，三百无相妨。人人有子弟，谁家无爷娘。蒙养须及时，愿与重较量。
哀自治,清末民国初,俞明震,歌罢学堂歌，听我歌自治。客从边隅来，为述边隅事。山城如斗大，四乡可区记。谁家富田园，谁人识文字。各予选举权，十召九不至。山前有博场，欢呼杂老稚。山后鼓鼕鼕，村农逐邪祟。共乐太平年，安用多条例。老儒闭门居，读书已三世。青唇吹火眠，横陈入沉醉。语以风俗忧，朦胧嗤以鼻。幼女十龄馀，出言颇犀利。谓爷入城去，但可市糕饵。莫去见官府，莫受官府气。更莫拜乡邻，乡邻无好意。此语讵不然，此事那可议。徬徨复徬徨，咨谋到胥吏。哀哉九年期，尚待开民智。
八声甘州 赋六忆 其一 来,清末民国初,易顺鼎,忆来时提着缕金鞋，刬袜下香阶。似流云吐出，一轮华月，光照楼台。浑把春风带到，沿路牡丹开。香自伊怀里，暗扑侬怀。底事佩声又远，早知人性急，故要迟回。甚工夫未破，犹待小鬟催。肯相怜停辛伫苦，为惊鸿费尽魏王才。还只怕空言少据，定所难猜。
八声甘州 赋六忆 其二 坐,清末民国初,易顺鼎,忆坐时端正不夭斜，故意远些些。但焚香扫地，莫思闲事，误了年华。侬学善才童子，甘拜九莲花。才把双钩捻，晕起微霞。朋比薰炉何意，任海棠红绽，懒去看他。怕起来时侯，略略有些麻。记凭肩吹笙花底，故嗔人压损画裙沙。方锦褥镇常亲近，软玉无瑕。
八声甘州 赋六忆 其三 食,清末民国初,易顺鼎,忆食时初竟晓梅妆，对面饱端相。是天生两口，甜恩苦怨，总要同尝。还把檀郎二字，细嚼当槟榔。漱水休倾却，中有脂香。闻道别来餐减，只相思一味，当作家常。想靓犀微露，剔着假思量。惩桃花煮成红粥，早拚他心里葬春光。侬只梦胡麻熟否，不梦黄粱。
八声甘州 赋六忆 其四 眠,清末民国初,易顺鼎,忆眠时凤帐掩娇颦，脸印枕痕新。任金钗压扁，罗衫摺蹙，休唤真真。只恐和人和梦，都化作梨云。梦里何滋味？犹咽香津。那日迥廊中酒，有猩红万点，铺作重茵。被檀奴欺负，偷解茜纱裙。甚东风相扶不起，被春愁困了柳腰身。凭仗着三生恩眷，消受横陈。
八声甘州 赋六忆 其五 立,清末民国初,易顺鼎,忆立时初出绣纬中，偏爱画栏东。正伤春人独，落花微雨，归燕帘拢。添个小鬟扶着，香下四眉峰。遮却湘裙半，一树嫣红。曾似羽林夜约，累卿卿待久，酸透双弓。斗腰支谁俊，私语更喁喁。愿天怜比肩人瘦，把双魂吹化海棠风。还记否柳绵撩乱，蓦地相逢？
八声甘州 赋六忆 其六 去,清末民国初,易顺鼎,忆去时红浪涨衾窝，一半泪痕多。把兰心玉体，通宵赠遍，重赠秋波。指点画楼珠箔，明日是星河。留著飞龙骨，甘为伊拖。若道梦中遇也，却分明换得，凤帕香罗。便生涯是梦，梦肯再来么？送春归一天花雨，问何人禅榻伴维摩？从此后凄年苦夜，细细消磨。
八声甘州 连句再赋六忆 其一 来,清末民国初,易顺鼎,忆来时随月到中庭，呼侬启双扉。问朱楼未远，今宵细约，何事偏迟？行近画阑干路，转识是花枝。又者回初见，道了相思。才傍檀郎几案，便戏拈小印，铃上书眉。正帘拢生色，春满敝斋时。怕凉他盈盈香汗，坐风前不任解罗衣。认前度小窗鹦鹉，唤个人儿。
八声甘州 连句再赋六忆 其二 坐,清末民国初,易顺鼎,忆坐时盘膝捻双翘，移灯故偎郎。算生来好静，一春消受，妆罢薰香。怪道文茵太窄，并倚却相妨。又推侬暂起，自理罗裳。莫更凭肩对镜，怕菱花一朵，也妒人双。有合欢钿椅，新制出西洋。只怜伊恹恹伏几，是嗽时搁了绣鸳鸯。把月底红阑熨暖，却受微凉。
八声甘州 连句再赋六忆 其三 食,清末民国初,易顺鼎,忆食时脂晕尚留唇，含情递余杯。说春纤切笋，郎应可口，小婢亲偎。故向卿卿索哺，郎性武如孩。笑语加飧未，底用侬陪？总是团圞玉案，问有时对面，何似肩偎。厌灵狸馋煞，嗅到凤头鞋。似生成一双象箸，也朝朝在手不分开。还同把牙儿剔箸，替拔金钗。
八声甘州 连句再赋六忆 其四 眠,清末民国初,易顺鼎,忆眠时四角掩香罗，魂销玉钩声。乍两头鸳枕，抛将一半，调护春酲。最是罗襦乍褪，禁得嫩寒轻？金扣悭郎解，先约山盟。伸得琼酥半臂，恰补伊肩罅，俊语丁宁。说前宵去也，怪底梦难成。怎铺得鸳衾太窄，惹个侬香汗不曾晴。空抛却发香青绺，有堕钗横。
八声甘州 连句再赋六忆 其五 立,清末民国初,易顺鼎,忆立时密约怨郎迟，亭亭傍花阴。指苔边弓印，凤钗溜也，故遣侬寻。满地月华如水，冰透凤鞋心。更一双罗袜，凉露偷侵。扶住身裁一搦，怕尖风刬地，婢力难任。更瞒他鹦鹉，行人绿杨深。似当时隔帘初见，悄无人深院正听琴。也曾由中门映处，拾得斜簪。
八声甘州 连句再赋六忆 其六 去,清末民国初,易顺鼎,忆去时媚眼故看人，情波一分秋。渐铜壶滴尽，珠帘放下，残月当楼。忍见笼灯上了，欲步又回头。私祝朱扉槛，阻住莲钩。早又魂销尽也，只鸳廊屟迹，尚为郎留。怎丁宁忘了，明日早来不？裹瓜仁一方罗帕，在侬怀知是甚时投？相思味从新领略，今夜拚休。
答幼春 其二,清末民国初,林朝崧,白也谪仙恺之痴，江湖颇传醉后诗。谁知雁行揖坡谷，吾家阿买非常儿。
红窗睡 春日过叶叔达碧螺盦,清末民国初,梁鼎芬,亭子帘垂花暗落。愁未醒、把好春迟阁。红脂新洗痕犹薄。被雏鬟惊谑。酒病频烦怜汝弱。悄无语、闲时学字，倦时行药。此间流转，到喧时寂寞。
一片子 同芙漪仿春,清末民国初,梁鼎芬,系马樱桃下，攀来紫白花。径将春信报，笑隔一层纱。
金莲绕凤楼 人日海王村作,清末民国初,梁鼎芬,人影围花花围马。渲染彀、春街浓冶。东风都说缃桃嫁。笑谁痴、可曾休也。张郎自然韵雅。比翠柳、纤纤一把。浮生日日同嗟咤。蓦惊心、夕阳初下。
临江仙 槐市斜街买花,清末民国初,梁鼎芬,帽影鞭丝人比玉，踏春同到郊园。与花相对试温存。不知何事，尽日两无言。犹忆去年轻拗折，翠瓶轻供黄昏。素琴弹罢不开门。那堪重省，一处一销魂。
月上海棠 游极乐寺看海棠花开且落矣为赋此解,清末民国初,梁鼎芬,人间解道春花好，但纷纷、开落成朝暮。受尽东风，赢得词人题句。君休问、马上车前无数。明年知又春如故。独伤心、今日更何处。素韵红情，最难忘、几回相遇。谁曾共、日斜重觅归路。
卜算子,清末民国初,梁鼎芬,万叶与千枝，红照花如海。可惜车尘日日来，顷刻容颜改。想像好芳时，寂寞闲庭外。只好明年再踏春，携酒同君待。
青门引 碧香图题词为叶仲鸾赋即用元韵,清末民国初,梁鼎芬,霞脸红微，春衫白浅，相逢正是，浴兰天气。碧玉年芳，香囊情好，漂泊天涯有几。且尽清尊宴，断肠词、知君能记。素绫装卷，紫璚削管，明珠穿字。直是金荃才子。柰剪叶嵌花，输他风致。名士秋心，佳人春影，乍可描摹三四。感怅银镫下，算浮生、一般无谓。待侬狂啸，芝焚蕙叹，由来如此。
百字令 同叶叔达饮碧螺盦,清末民国初,梁鼎芬,无聊有恨，正荷花时候、春愁都热。约个酒人添个影，捲起缃帘望月。雪藕丝长，剥莲心苦，此意吾能说。隔窗鹦鹉，为谁也自饶舌。又到酒倦灯阑，绿茶初酽，越色瓷杯洁。细数年华惊一昨，各有情怀悽绝。春草秋花，神仙儿女，甚事无完缺。凭他铁笛，一声吹上云裂。
红娘子,清末民国初,梁鼎芬,三四春红片。怊怅闲庭院。紫玉霏香，碧璚砌艳，九霞仙眷。叹新来酒醒、却添酲，把芳韶看贱。梦比天涯远。愁剪波心乱。帘底相思，更谁同谱，桃花歌扇。笑人间崔护、枉游寻，也经时避面。
绮罗香 春日往南城买花归过海王村得瓷杯二细花蹙浪知是雅裁与淑华汲新水煎茶试之漫赋一词,清末民国初,梁鼎芬,锦段明装，银瓷邢色，绿篆花纹微露。黯淡风尘，那知画工心苦。琢红玉、坡老低吟，乞白盌，杜陵佳句。笑今番、一晌欢逢，绣囊无用稳相护。琴床人正按谱。检得霏桃千瓣，商量茶具。绝好缥青，费了酒钱几许。闲心事，崔托先成，旧款识、哥窑谁署。浑无赖、懒过春阴，隔帘吹梦雨。
蝶恋花 同云阁至上海送寤舅北行云阁归江西余亦南下作此为别,清末民国初,梁鼎芬,酽淡春晴初酒里。不是无憀，那有埋忧地。无数笛声天外起。夕阳浅水成苍翠。西北浮云终有意。似絮飞花，底甚干卿事。独倚阑干书卐字。庾郎漫赋枯桐死。
蝶恋花 云阁别一年无信息因为忆昔词三首以寄相思仍用前韵,清末民国初,梁鼎芬,忆昔年时人海里。十丈游尘，别有清凉地。尔汝相呼同卧起。选花移竹分红翠。谁解于今离别意。袖手关河，太息无穷事。但恨人生休识字。吾侪只合沟渠死。
蝶恋花 乙酉荷花生日余奉严谴越三日柽甫约云阁与余往南河泡赏荷云阁得词一首近属季度补画题诗于上以志旧游,清末民国初,梁鼎芬,忆昔荷香香雾里。绝好花时，已是伤秋地。泼水野凫随棹起。满衣湿气沾凉脆。独写新词君有意。补画题诗，重省当时事。欲说情怀无一字。鼓琴莫待钟期死。
蝶恋花 同云阁在上海十日因记其事,清末民国初,梁鼎芬,忆昔高楼明镜里。弹指光阴，戏作拈花地。故卷红帘惊睡起。远山那及眉峰翠。似有天涯沦落意。一段箫声，说尽人间事。细磨麋丸催扇字。侯生去后桃花死。
菩萨蛮 丁亥八月十五夜对月,清末民国初,梁鼎芬,开帘但见伤心月。照人谁似花如雪。曾记惜红芳。鸳鸯笑两行。云裳娇贴地。唤醒春酲未。灰尽较相思。香残一寸时。
菩萨蛮 十六夜,清末民国初,梁鼎芬,禅心错比沾泥絮。冶踪飘荡都无据。有主是杨花。随风便到家。如何双泪落。掩袖惊秋薄。故意近前看。当头月又阑。
菩萨蛮 十七夜,清末民国初,梁鼎芬,团圞一昔心头热。昨宵风景先离别。归去近红镫。泪痕添几层。弦愁凭凤纸。诗稿钞三四。只是断肠多。月明今夜何。
百字令,清末民国初,梁鼎芬,海风吹梦又沈沈，醉也几曾摇醒。独上层楼披雾眼，但见远山横整。贴水低迷，倚天侧媚，画法谁曾称。松林寒月，片云遮断无影。绝忆旧日池台，有人爱惜，蘅杜相攀赠。太息年光同电谢，莫道他时重省。浊酒魂销，斜阳泪满，坐对西风病。翻嫌鹦鹉，一声催热香茗。
浣溪沙 题张瓞生美人图,清末民国初,梁鼎芬,才信飘摇到此时。春魂休系两三枝。却看双燕也因谁。碧藓屟痕凭细数，翠鬟扇景起相思。断肠吟出落花词。
忆王孙,清末民国初,梁鼎芬,儿家生小住溪边。野杏山桃笑太妍。细问何人落玉钿。爱矜怜。那似风流自得仙。
蝶恋花 题荷花,清末民国初,梁鼎芬,又是阑干惆怅处。酒醉初醒，醒后还重醉。此意问花娇不语。日斜肠断横塘路。多感词人心太苦。侬自摧残，岂被西风误。昨夜月明今夜雨，浮生那得常如故。
满江红 戊子六月六日三十初度,清末民国初,梁鼎芬,岁月骎骎，笑三十、男儿如此。也只羡、天边黄鹄，人中青兕。万里游踪今似昨，千秋公议非耶是。叹读书、学剑两无成，真堪耻。行不得，胸怀事。寿百岁，徒然耳。剩几杯美酒，数行清泪。莽莽乾坤真浩荡，纷纷儿子论生死。猛思量、佳处是谁知，沈沈睡。
满江红,清末民国初,梁鼎芬,流转人间，判受尽、千回肠断。那得似、皋鱼孝子，伯鸾仙眷。独立斜阳飞絮满，回看逝水华年贱。问二毛、始见在何时，吾能算。心何有，有冰炭。置何处，中心乱。且狂歌骂座，自工排遣。楚泽坠芬明月佩，曲江感赋秋风扇。又浮生、无谓过今朝，从欢宴。
醉桃源 题桃花晓妆图,清末民国初,梁鼎芬,碧霞一抹早莺啼。昨宵侬睡迟。春寒帘底唤添衣。鹦哥催侍儿。红颊浅，翠鬟垂。钿奁初罢时。无聊行过竹边篱。折花三两枝。
江南好 南雪丈有鸳鸯诗爰题一词不敢步韵也,清末民国初,梁鼎芬,鸳鸯好，打鸭莫教惊。词客芳心吟碧月，小鬟雅髻采红菱。一样托深盟。
菩萨蛮 题叶南雪丈藏清微道人空山听雨图,清末民国初,梁鼎芬,闭门自有深山意。开图恍似前游地。镫火一龛寒。今宵魂梦安。年年听雨惯。独坐残书伴。遮莫说天明。天明仍未晴。
一剪梅 题叶南雪丈梅雪幽闺画扇,清末民国初,梁鼎芬,违世心情绝世姿。梅也相宜。花也相宜。更谁岁暮尚漂离。病里寻思。画里寻思。倦著薰笼坐小移。有个人儿。没个人儿。笑君秋梦醒来迟。应忆当时。也似当时。
小桃红,清末民国初,梁鼎芬,但惜花飞尽，谁解春归早。何代佳人，那时沦落，夕阳细草。剩馀香水际，更苔边、也芳心长抱。去去游骢缓，渐渐流莺老。今日当时，浮云逝水，凑成怀抱。正宽闲摊破，矮笺吟、补题红词稿。
菩萨蛮,清末民国初,梁鼎芬,茶烟袅尽箫声歇。墙西但有伤心月。错道为花来。花飞一寸苔。帘镫犹弄影。窗外红鹦醒。直是病无憀。恹恹又一宵。
浣溪沙,清末民国初,梁鼎芬,只有桃花比旧红。燕昏莺晚为谁慵。秋千门外水西东。那惜芳踪和柳絮，更无隐语寄芙蓉。别离真个不相同。
浣溪沙,清末民国初,梁鼎芬,儿女神仙反自嫌。半生幽恨在眉间。相思极尽转庄严。春景写时三二月，花枝障得几重帘。缠绵蕉萃一时兼。
四和香 黄三出所藏元刊文信国集杜诗属题盖囗中作也感而赋此,清末民国初,梁鼎芬,正气歌成诗更烈。字字悲宫阙。石烂海枯心不歇。谁得及、铮铮铁。一卷麻沙精妙绝。来历犹能说。我欲读之喉更咽。君试看、斑斑血。
金缕曲 其一 题志伯愚仲鲁兄弟同听秋声馆图,清末民国初,梁鼎芬,正是清秋节。极难忘、蕉轩蓉馆，旧时明月。争道将军山林好，点笔阑干幽折。有二妙、辞华无敌。剪烛衙窗分题处，感庐陵心事如冰雪。图画意，我能说。苔尘曾印霜禽迹。笑几番、西风聚散，纸痕都碧。绝似逍遥堂中事，写出当年轼辙。试展卷、容颜犹昔。雁语萧疏虫吟瘦，尽声声、递入帘前叶。弹指过，又今夕。
金缕曲 其二 题志伯愚仲鲁兄弟同听秋声馆图,清末民国初,梁鼎芬,寥落平生意。任人间、纷纷筝阮，几曾如此。一夜清霜中庭下，未算襟头酒泚。但无数、城乌惊起。丛木萧萧长空阔，问前身我可同青兕。歌未歇，正狂醉。红蘅碧杜谁能比。揽芳华、天涯正远，相思何地。惟有幽林堪客隐，盛得几分秋气。莫忘了、联床风味。匹马频嘶斜阳外，看关河欲暮吾行矣。临别语，望君记。
清平乐 病中答黄三,清末民国初,梁鼎芬,人生如客。死葬要离侧。万岁千秋谁料得。那有是非黑白。数声水向东流。一弯月在西头。欲说伤心何事，鸟啼花落休休。
醉太平,清末民国初,梁鼎芬,黄童画痴。狂来赋诗。青猿钗鹿相随。过茶时酒时。天涯牧之。愁来鬓丝。朝朝暮暮相思。有风知雨知。
台城路 乙酉六月二十四日为荷花生日越八日姚柽甫丈约云阁与余往南河泡看荷花各得词一首时余将出都矣,清末民国初,梁鼎芬,片云吹坠游仙影，凉风一池初定。秋意萧疏，花枝眷恋，别有幽怀谁省。斜阳正永。看水际盈盈，素衣齐整。绝笑莲娃，歌声乱落到烟艇。词人酒梦乍醒。爱芳华未歇，携手相赠。夜月微明，寒霜细下，珍重今番光景。红香自领。任漂没江潭，不曾凄冷。只是相思，泪痕苔满径。
点绛唇 咏西施舌,清末民国初,梁鼎芬,梦雨丝风，溪头网得娇如雪。金璚玉屑。肯使轻磨灭。想是吴宫，曩日曾饶舌。空凄切。江湖贬绝。莫向人间说。
梦江南 甲申九月朔日别京师往游西湖赋此为约,清末民国初,梁鼎芬,西湖好，怀抱入秋开。六十年前书一纸，四千里外客重来。诗句问苍苔。
梦江南,清末民国初,梁鼎芬,西湖好，霜雪助奇芬。参庙独尊周御史，拜坟争过岳将军。倚剑看天云。
梦江南,清末民国初,梁鼎芬,西湖好，士女说凄凉。刀剑光馀波面赤，稻粳荒尽树皮黄。今日好斜阳。
梦江南,清末民国初,梁鼎芬,西湖好，绝爱水心亭。苔瓦被风敧险路，竹棂蚀雨映疏星。人迹几时经。
水龙吟 叶南雪丈属赋并蒂莲同辛白香雪,清末民国初,梁鼎芬,新来欲说相思，香风吹散鸳鸯影。红莲何事，分明两两，齐齐整整。背倚同枝，根联异瓣，似谁并命。想先生独乐，正商朋酒，来醉倒，不知醒。我亦恹恹愁病。已多时，芳心暗警。湘波一绿，当惆怅处，怕开双镜。露冷连环，月凉单袂，教侬独咏。柰重阑数尽，问花无语，更何人应。
长亭怨慢 客中重九,清末民国初,梁鼎芬,空盼到、黄花时候。客里消磨，九年重九。海上琴丝，秋星萧散倩谁叩。残阳马首，但一片、销魂柳。顾影意难忘，渐对、江潭人瘦。知否。问苔尘霾笛，此际可能同奏。灵鸦去也，犹听得、隔邻伤旧。西风紧、催酒醒回，才闷起、镫虫如豆。何况是愁来，小雨床前吹又。
浪淘沙,清末民国初,梁鼎芬,一箭惜年芳。窗外斜阳。浅红阑槛月微黄。莫问当时题句处，说也凄凉。缣粉坠秋香。苔满琴廊。青虫依旧罥丝长。不道回肠花落后，犹有回肠。
踏莎行,清末民国初,梁鼎芬,可笑浮生，真如过客。闲来无事翻凄绝。人间不合落花多，惜春谁解红成尺。但爱容华，不成攀折。盈盈一树缃桃白。东风付与道旁看，禅心莫再沾泥活。
江南好 与香雪花下谈少年春秋佳日为赋此解,清末民国初,梁鼎芬,家园好，最好暮春时。白袷罗轻人试马，红帘花醉夕题诗。兴到不知谁。
江南好,清末民国初,梁鼎芬,家园好，最好暮秋时。黄叶野僧寻画谱，碧桐仙子觅遗綦。兴到不知谁。
点绛唇 同香雪赋词赠梅花禁用雪月香影等字,清末民国初,梁鼎芬,一鹤翩跹，与君合是前生侣。璚楼玉宇。受得寒如许。浊酒醒馀，今夜身何处。愁来去。问花无语。虫咽苔枝苦。
踏莎美人 桂花同王子展赋,清末民国初,梁鼎芬,细瓣霏黄，片痕凝翠。月凉引得愁来聚。璚帘掩映已经时。可喜香多花重少人知。沈醉千杯，娉婷一树。等闲不怕风兼雨。劝君折共旧哥瓷。只怕秋香传递有新词。
惜红衣,清末民国初,梁鼎芬,红叶飘残，绿梅开乍。数枝妍雅。衬出霜华，风清玉苔榭。墙头石角，散鱼尾、断霞谁写。前夜。有多少冷香，逐琴丝来也。春韶歇了，独自馀芳，秋心较浓冶。闲阶立尽烘醉，酒初罢。翻恨一夜凉讯，不共月魂同下。想璚枝天外，愁绝不堪盈把。
浣溪沙 惠州西湖重九日,清末民国初,梁鼎芬,湖草湖花日日香。东坡去后几重阳。寻秋随意过横塘。犹忆题图萧寺里，西风吹泪满衣裳。浮生便也惜时光。
浣溪沙 其一 仿饮水词只求貌似却无题目也,清末民国初,梁鼎芬,才说当时泪暗倾。宵宵寒雨绿阴成。有人帘外盼天晴。独自空庭花细落，那堪今夜月微明。药烟茶梦断平生。
浣溪沙 其二 仿饮水词只求貌似却无题目也,清末民国初,梁鼎芬,杜牧清词未算狂。鬓丝禅榻好时光。玉阑干外是银塘。塞雁书将千里远，砌虫声到四更凉。梦魂飞不到红墙。
采桑子 香雪约在小港探梅同赋,清末民国初,梁鼎芬,香风吹醒游仙梦，犹忆今天。不是当年。曾向苔尘拾玉钿。天涯悢怅花前酒，绝代婵娟。一样悽怜。真信人间有谪仙。
采桑子 夜宿烟浒楼忆寤舅京师邀黄三,清末民国初,梁鼎芬,人间不合长相见，凄绝今朝。但有魂销。无复红楼听早潮。梦回思忆当初事，寒雪飘飘。更漏迢迢。共醉胡衕第几条。
采桑子 题画,清末民国初,梁鼎芬,交疏放绿人初静，月上墙来。酒逐愁来。一阵销魂拨不开。明知镜里颜非昨，心也成灰。梦也成灰。残漏疏钟梦暗回。
采桑子,清末民国初,梁鼎芬,儿家不合西厢住，倚尽垂杨。看尽斜阳。彻夜秋风引梦长。风前何事凄清久，蝶转回廊。人数回肠。各有心情不自防。
踏莎行 北门外小桥坐月同沈二彦慈,清末民国初,梁鼎芬,浅岸平桥，淡云斜月。闲时试把西风说。豆花琐细菜花香，人生那似村居洁。水静通魂，夜凉散发。须知今夕非虚设。江湖流转几人回，吾侪遮莫轻离别。
满宫花 少华画白芙蓉花纨扇见赠漫赋小词,清末民国初,梁鼎芬,折芙蓉，何处寄。昨夜酒醒刚起。白华绿叶似当年，不及当年风味。玉池边，凉月里。暮暮朝朝休记。伤心滴泪向君前，莫问此花开未。
红窗月 江楼久坐忆寤舅京师,清末民国初,梁鼎芬,素琴清酌，款深宵、但觉无聊。记当时烂醉，隔坐欢招。又到寻春打桨、过溪桥。瑶珰凤纸如云影，影也迢迢。叹江湖跌宕，萍絮飘摇。那便红螺山下、戏相邀。
醉太平 秋柳,清末民国初,梁鼎芬,烟绡露条。冷波断桥。西风人倚紫璚箫。是今宵昨宵。当年绿髫。听莺翠杓。春韶一箭雨潇潇。剩朝潮暮潮。
浣溪沙,清末民国初,梁鼎芬,苔网零星绣屧廊。秋疏幽绿景如霜。冷蛩犹自说凄凉。坐懒放书刚半晌，酒醒弹指又重阳。便无愁处也思量。
浣溪沙,清末民国初,梁鼎芬,客意飘烟不为风。曲璚帘底翠玲珑。数声啼鸟一声钟。检点梦痕初酒里，懒残情事碎花中。悔教双燕昨相逢。
天仙子 题宗室孚世伯母高恭人荼蘼花册子,清末民国初,梁鼎芬,一抹春痕轻绣碧。脂零方絮伤心色。玉郎肠断已年年，看不得。人头白。闲庭寂寞敲诗客。
罥马索 题宗室孚伯兰世丈蹇驴破帽图,清末民国初,梁鼎芬,莽风尘、一领缁衣化为素。鞭丝欲整，斜阳墙角年年路。桃花千片，萍花几瓣，弹指光阴伤心句。算酒边歌者，车前驺卒，平生有知遇。归去。宗臣蕉萃，郎官磥落，两种情怀画图补。更写三间金铃馆，谱出笛愁琴语。天涯老矣，附骥无心，翻觉纷纷青蝇苦。笑问君、近来何事，曾否探春海棠圃。
淡黄柳 筠甫重至韶州赋此为别忆昔五六岁时屡随侍过此今生已矣并以写意,清末民国初,梁鼎芬,悤悤别。不到临歧说。子细思量甚时节。那似曲江风月。行要如铜心要铁。难磨灭。因君念畴昔。空滴尽、眼中血。叹孤生处处肠都结。夜月推篷，早潮放桨，谁解此情悽咽。
秋千索 庚辰七夕寄沈二彦慈,清末民国初,梁鼎芬,银河一水西风锁。问乌鹊、几时能过。莫是前宵费聘钱，才许尔，今番坐。娇娆队队簪花朵。便分与、筵前瓜果。真个黄姑得自由，谁能忆，当初我。
梅梢雪 天寒有忆沈二,清末民国初,梁鼎芬,天寒日落。佳人翠袖惊初薄。当时笑共弹金鹊。漂泊如今，手懒心情恶。别来虚掩苔花阁。无聊细拣银瓶药。恹恹只恐颜非昨。立尽风前，莫问青禽诺。
南乡子 赠剑,清末民国初,梁鼎芬,身世托青萍。但到萧辰泪已倾。轻负佳人相赠意，丁宁。阅尽风霜术不成。烈士惜浮名。休论千秋万岁评。未必丰城雷焕在，飘零。任汝凄风撒手行。
南乡子 代剑答,清末民国初,梁鼎芬,中夜听悲歌。十载相依感愤多。只愿朱囗心未死，摩挲。一道星芒久不磨。散发下长坡。君有风裳及雨蓑。便令白头常作伴，蹉跎。不受人间殿卒呵。
浣溪沙 江船听雨,清末民国初,梁鼎芬,卧雨江边听水流。当春风物似清秋。可知世事有沈浮。酒尽得茶偏助醉，镫残继烛岂能休。无憀坐到四更头。
忆王孙 怀武进费岊怀郎中,清末民国初,梁鼎芬,填词使酒倦疏狂。袖手看君有侠肠。剑气沈霾且莫伤。好潜藏。来日高冈有凤凰。
忆王孙 怀满洲志仲鲁编修,清末民国初,梁鼎芬,秋声别馆旧论诗。梦里逢君不自持。江海题襟定几时。各凄其。昨上琴台忆子期。
忆王孙 怀萍乡交云阁孝廉,清末民国初,梁鼎芬,天涯两别已三霜。黯黯浮云蔽日光。剪剪凄风入夜长。苦思量。此是人间傀儡场。
浪淘沙 江行放歌,清末民国初,梁鼎芬,唱彻大江东。醉倒髯翁。星光黯淡月微濛。欲问古来征战处，一阵飘风。彫丧几英雄。富贵悤悤。可怜显晦听天公。不及金山楼阁好，日日清钟。
水龙吟 夜过镇江寄题焦山自然庵,清末民国初,梁鼎芬,悤悤七载重来，江声撼尽春魂醒。波飞浪立，一时变却，月明风定。墨渍相思，履綦傥在，归舟重省。叹百年岁月，几番戈马，谁曾向、此间认。绝羡头陀趺坐，惜参透、禅龛幽静。一床经卷，一瓶花露，一声清磬。何日藏山，轻装浮海，笑予苦命。渐潮鸡喔喔，搅人阵阵，作恹恹病。
浣溪沙,清末民国初,梁鼎芬,几缕盆香一盏茶。今宵天气较凉些。生憎燕子不还家。韵近红帘花更艳，阴移翠阁月刚斜。断肠心事去来车。
浣溪沙,清末民国初,梁鼎芬,柳外轻雷起玉塘。荷边香雨点珠房。藕心凉雪沁琼浆。面面瑶丝疏织绿，纤纤银甲管调簧。良辰美景柰关防。
浣溪沙 其一,清末民国初,梁鼎芬,花也红丫草绿尖。栗留声里昼垂帘。冶春刚半月痕纤。锦样韶光人病酒，年年今段苦恹恹。好花香草太相嫌。
浣溪沙 其二,清末民国初,梁鼎芬,鹦鹉前头急自呼。不知隐语道来无。半时耽阁绣功夫。引镜薄添霞一角，背人笑颤翠双趺。须防胆怯要犀株。
浣溪沙,清末民国初,梁鼎芬,春梦来时在那厢。昵人半晌去思量。落花多处满斜阳。手挽飘红唯有影，眼看成碧太无常。人生到此可能狂。
浣溪沙,清末民国初,梁鼎芬,门外桃花比旧红。绿苔生恨长重重。别离真个不相同。风片雨丝三月里，簟纹镫影一宵中。悔看双燕过帘栊。
浣溪沙,清末民国初,梁鼎芬,又听蝉声曳别枝。早秋风物便凄其。愁心瘦尽倚阑时。昨夜红绵轻揾泪，几回翠管要题诗。想来无赖强支持。
海棠春 忆京师海棠,清末民国初,梁鼎芬,妍华一树霞衣举。散香多、在无人处。生怕寺前车，惊露红春雨。风前莺燕休相妒。算有个、幽巢堪住。山馆却思谁，倦起帘阴暮。
浪淘沙 忆京师芍药,清末民国初,梁鼎芬,翠叶剪琉璃。花好春迟。拗枝亲供小红瓷。值得当时双手种，似解将离。履迹碧苔移。没有人知。晓窗妆罢坐茶时。记得琴廊浇水处，并玉题诗。
采桑子 忆京师丁香,清末民国初,梁鼎芬,绿香一影红帘底，细叶疏花。月淡烟斜。燕子光阴旧日家。蹉跎冷却春风结，绝忆窗纱。瞥见璚丫。独下莓阶一笑拿。
采桑子 题伍乐陶兰石立轴,清末民国初,梁鼎芬,一帘梦雨潇湘景，别有幽花。绝代容华。怪石崚嶒合偶他。骚心侠气谁曾似，镫影红纱。诗思青霞。半晌销魂付画叉。
浣溪沙 春月,清末民国初,梁鼎芬,春月栖魂在那厢。隔楼吹彻玉箫凉。绿瓷盛得晚茶香。湿尽鸾绡都怅望，收将凤纸更思量。玉妃何日醒潇湘。
菩萨蛮 有忆,清末民国初,梁鼎芬,湘帘影窣阑干绿。湘人心比阑干曲。但道不相宜。花醒病起时。红鹦偏解事。戏唤人名字。才说莫多愁。春星满玉钩。
八归 丁亥九月十二日舟发新州同仲叔返省应院试徐大同行联句一阕,清末民国初,梁鼎芬,花开犹昔，水流何处，闲过九日令节。梧桐一叶随秋去，但有素琴幽怨，玉箫清绝。庭院西风飘袂薄，又听得、数声啼鴂。都迸入、一阵愁心，此意共君说。长柰恹恹酒病，十年前梦，化作轻烟残月。浅波飘荡，远山重复，那有梦魂飞越。渐炉灰冷尽，只剩容华未消歇。人间事、悽然翻笑，负了黄花，归舟斜日没。
长亭怨慢 联句寄怀易实甫并示由甫,清末民国初,梁鼎芬,更谁识、天涯芳树。处处青痕，都无情绪。绿遍江南，故人偏怅碧波阻。玉箫瘦损，试吹出、相思句。还趁好风来，隐隐答、佩声琴谱。凝伫。记红镫苔馆，曾共几回听雨。瑶华梦远，况惆怅、相逢无据。便有梦、烟水都迷，将一箭、春韶轻去。问此际、联床清话，宿酲醒否。
绿意,清末民国初,梁鼎芬,湘华梦影。可西风昨夜，几回吹醒。犹记盈盈，廔上黄昏，瞥见游春鞭镫。开门笑语红襟燕，休负了、海棠栖稳。天涯别有桃源，误却璚枝芳信。太息琴丝笛谱，纵弹尽不似，旧时人听。暮雨潇潇，此日江南，帘捲疏花微病。香心熏彻相思字，又半晌、月明更静。祇无憀、白雁横天，说与凄凉风景。
少年游,清末民国初,梁鼎芬,碧苔如梦酒醒时。看月上花枝。四面蛩声，一襟露气，犹自冷支持。等闲何事耐沈思。便说也迷离。漏点听残，阑干数遍，百样不相宜。
红窗听,清末民国初,梁鼎芬,心事一春谁见得，乍可是、夜凉人倦。花开花落愁深浅。感西风纨扇。淡泊梳妆犹避面。思量著、绿窗黄月，闲情幽怨。无言半晌，又无人苔院。
临江仙,清末民国初,梁鼎芬,花发小园临户见，当初不省华年。春如流水梦如烟。弦愁凭笛夜，栖恨在莺天。昨梦相逢疑是昔，迷离窗底帘前。藕丝衫小茜裙妍。如何都不见，坐对玉虫偏。
菩萨蛮,清末民国初,梁鼎芬,著人春色浓如酒。酒浓却在花开后。尽醉莫推辞。绯桃插一支。红绡垂四角。分缀金钱薄。忆昔问郎归。镫前涕泪挥。
浪淘沙,清末民国初,梁鼎芬,清泪滴红笺。酒醒还添。褪花时候又今年。长是慏悜无赖处，愁在眉尖。有梦到琴边。梦也堪怜。雨条烟叶黯疏帘。说尽心心和念念，准备恹恹。
玉楼春,清末民国初,梁鼎芬,红摧绿剉风光好。满眼相思归不早。兰尊旧事尽销魂，魂销耐可修诗稿。矮笺细字难全晓。蓬鬓星星看欲老。凤箫香锁画楼深，竟地芳尘谁为扫。
满庭芳 题吴小荷娟镜楼图,清末民国初,梁鼎芬,新泪如潮，芳情若缕，旧事说著销魂。婵娟千里，空复望闺门。楼上纤尘不到，点点见、粉印脂痕。沈吟处、鸾鸣欲绝，暗月照黄昏。殷勤。也长自、开奁见梦，抽屉怀恩。笑频看何意，相对忘言。料得今生难合，凝睇久、还念夫君。无人会、铲除便可，清影在乾坤。
宿山丹县城,清末民国初,叶昌炽,山丹汉本作删丹，删字分明映日残。渠水穿城潴近市，边墙负郭碱为滩。清泉㶁㶁喧堤柳，古县峨峨屋兰。惊喜沙州都督字，神钟光怪出雷坛。风高大斗暮云愁。战骨隋宫未首邱。地控紫台连朔漠，河从黑水导西流。围场猎罢先挏马，下泽车来并驾牛。未到授衣寒已到，雪深踰尺稞无收。
水龙吟 桐绵,清末民国初,缪荃孙,卷帘惆怅春深，何人系得春魂住。沉沉庭院，漾潆池馆，罢飞绿乳。生怕东风，和云吹起，乍开还聚。纵飘茵无分，沾泥也好，总不化萍流去。回忆呼鸾道上，堕斜阳、万红如雨。无情一例，绿阴成幄，参天古树。寂寞唐宫，未逢秋信，已添愁绪。盼栖香小凤，生怜坠落，衔归高处。
感怀,清末民国初,李瑞清,神龙怀奇翼，乃在灵渊藏。常恐岁月晚，百卉委风霜。噎噎结沉阴，白日翳无光。烈士独慷慨，抚剑观八方。四海扬洪波，天地为低昂。忧来如茧丝，绵绵方未央。哀啸入青云，此曲断人肠。岁寒知松柏，世乱须贤良。非无万里翮，天路阻且长。我欲回阳辔，使之复东翔。微躯焉足怀，君恩不可忘。
老友浦玉圃兄，以山东知县殁于京邸，旅榇归，囊无常物，忆向日诗酒缱绻，哀其人，悲其遇，作挽诗三章以言情,清末民国初,方仁渊,噩耗惊传废夕餐，西风猎猎雁声寒。文章有价登科易，官吏无钱捧檄难。囊橐已随宦海尽，精神更为簿书残。牛刀才试人琴杳，儿女团团不忍看。昔年曾与武陵游，携手同登李郭舟。雨后共穿三竺屐，月明犹上六桥楼。湖边载酒寻苏小，柳外行吟识马周。一梦蘧然陈迹在，夕阳流水不胜愁。如椽健笔扫千军，稽绍稠人鹤出群。少日襟怀沧海月，频年励志泰山云。故交贫贱犹馀我，老境衰颓更哭君。非是耽吟情不已，菲材曾沐惠风曛。
同作：竹枝    吴县沈钊缜如,清末民国初,冒广生,月斜风定珠江滨。珠江女儿多绛唇。女儿口唱摸鱼歌。双双打桨唐园过。唐园可当鹿门住。闹红何不携家去。
龙泉寺旧有寿山石刻十六应真象庚子兵乱失其二邵伯絅于厂市见二像购归寺中恰合洵异事也绘图征题为赋二绝,清末民国初,夏孙桐,人天多少团沙感，诗画聊存印雪缘。箫寺他年增掌故，伽蓝记里与流传。巧遇珠还信胜因，多君佛国助扶轮。不须更补东坡赞，世少降龙伏虎人。
广和居酒肆已历百年昔日京僚南士所聚也今殊寥落伯絅以余盘桓于斯最久属纪旧闻为赋七绝伯絅书之以贻肆中,清末民国初,夏孙桐,城南雅集忆承平，近局时时隔巷迎。酒肆未随朝市改，梦华元老话东京。听雨楼东萧寺北，蜗庐肇自道光年。公卿小巷常停辙，也作贞元轶事传。阅世青帘漾冷坊，名流几辈醉垆旁。东洲诗老留嘉话，酒债诸孙尚未偿。不将珍错竞肥甘，春笋秋菘味自醰。肉号东坡鱼宋嫂，食单掌故补宣南。市尘不到小庭清，佣保都谙雅客情。丙夜茶香谈转剧，胜他座上管弦声。四十年来万事非，闭关颂酒代餐薇。黄公垆畔重经过，嵇阮徒悲旧侣稀。
